---
title: ප්‍රාණඝාතය
description: 
published: 1
date: 2020-09-26T17:01:15.369Z
tags: 
editor: undefined
dateCreated: 2020-09-26T15:27:43.526Z
---

“පර පණ නැසීම, ප්‍රාණඝාතය, පාණාතිපාතය” යනාදී වචන වලින් හඳුන්වන යම් කිසි සත්ත්වයකුගේ ජීවිතය යම්කිසි උපක්‍ර‍මයකින් අතරක දී විනාශ කිරීම පාණාතිපාත නම් වේ. පාලි භාෂාවේ දී “පාණාතිපාතො, පාණවධො, පාණඝාතො” යනාදී වචන වලින් මෙය දක්වා ඇත. මේ සම්බන්ධ බොහෝ කරුණු සමන්තපාසාදිකා විනය අටුවාවේ පැහැදිළිව දක්වා ඇති බැවින් විස්තර කැමැත්තෝ එතැනින් කරුණු කියවත්වා. [1](https://tipitaka.app/?a=3a2-926-si) රේරුකානේ මාහිමියන්ගේ බෞද්ධයාගේ අත්පොත ග්‍රන්ථයේ ද මේ ගැන කරුණු දක්වා ඇත. [2](https://pitaka.lk/books/bauddhayage-athpotha/9-1.html)

## පාණාතිපාතය සම්පූර්ණ වීමට තිබිය යුතු අංග

මෙම කර්මය සම්පූර්ණ වීමට අංග පහක් (5) තිබිය යුතු බව ධර්මයේ දක්වා ඇත. ඒවා නම්

1.  පණ ඇති සතකු වීම ය. (පාණො)
2.  පණ ඇති සතකු බව දැනීම ය (පාණසඤ්ඤිතා)
3.  මරණු කැමති සිත ය (වධකචිත්තං)
4.  මරන්නට උපක්‍ර‍ම කිරීම ය (උපක්කමො)
5.  ඒ උපක්‍ර‍මය නිසා මරණය සිදු වීම (තෙන මරණං)

මෙම අංග දීඝනිකාය අටුවාවේ ද දක්වා ඇත. [3](https://tipitaka.app/?a=fa1-222-si) රේරුකානේ මාහිමියන්ගේ බෞද්ධයාගේ අත්පොත ග්‍රන්ථයේ ද දක්වා ඇත. [4](https://pitaka.lk/books/bauddhayage-athpotha/9-1.html)

මෙම අංගවලින් එකක් හෝ අඩු වුවහොත් ප්‍රාණඝාත කර්මය සම්පූර්ණ නොවේ. නමුත් අකුසල් සිත් යෙදුනොත් ප්‍රාණඝාතය සම්පූර්ණ නැතත් යම් අකුසලයක් සිදු වේ. උදාහරණ ලෙස අනෙක් අංග සම්පූර්ණ වී තිබියදී සත්වයා නොමළේ නම් ප්‍රාණඝාතය සම්පූර්ණ නොවේ. එහෙත් මරණ චේතනාදිය පැවති නිසා අකුසල් සිදු වේ. ප්‍රාණඝාතය සම්පූර්ණ වූවා නම් ලැබෙන්නට තිබුණ තරම් බරපතල විපාක නො ලැබුණත් යම් නරක විපාකවලට මුහුණ දීමට සිදුවනු ඇත.

### ප්‍රාණඝාතය හා සම්බන්ධ ප්‍රයෝග 6

ප්‍රාණඝාතය කිරීමට සිදුකළ හැකි ප්‍රයෝග එනම් උත්සාහයන් කොටස් හයකට බෙදා දක්වා ඇත. ඒවා නම්

| පාලි නම        | සිංහල තේරුම                       | උදාහරණය                                                                                                              |
|------------------|-----------------------------------|----------------------------------------------------------------------------------------------------------------------|
| I. සාහත්ථික      | සියතින් මැරීම                     | ගෙල සිරකිරීම, පිහියකින් ඇනීම                                                                                         |
| II\. ආණත්තික     | අණකර මැරවීම                       | “අසුවලාව මරන්න” යැයි තව කෙනෙකුට අණ කිරීම                                                                             |
| III\. නිස්සග්ගිය | විසිකළ දෙයකින් මැරීම              | ඊතල විදීම, වෙඩි තැබීම                                                                                                |
| IV\. ථාවර        | ස්ථාවර ප්‍රයෝගයක් යෙදීම           | බොරු වලක් කැපීම, උගුල් ඇටවීම                                                                                         |
| V. විජ්ජාමය      | යම් විද්‍යාවක් යොදාගැනීම          | අණවින කොඩිවින යොදාගැනීම(poison?)                                                                                     |
| VI\. ඉද්ධිමය     | උපතින් ලැබුණු යම් බලයක් යොදාගැනීම | වෙසමුණි රජුගේ තෙවැනි ඇසින් බැලූවිට අමනුෂ්‍යයන් දැවී චුතවන බව පැවසේ. මෙබඳු උපතින් ලැබුණු කර්මජ ඍද්ධීන් මෙහි අදහස් වේ. |

මේ සම්බන්ධ ඉතා දීර්ඝ පැහැදිලි කිරීමක් සමන්තපාසාදිකා විනය අටුවාවේ දක්වා ඇති බැවින් විස්තර කැමැත්තෝ එතැනින් කරුණු කියවත්වා. [5](https://tipitaka.app/?a=3a2-926-si) රේරුකානේ මාහිමියන්ගේ බෞද්ධයාගේ අත්පොත ග්‍රන්ථයේ ද මේ ගැන කරුණු දක්වා ඇත. [6](https://pitaka.lk/books/bauddhayage-athpotha/9-1-1.html)

### ආණත්ති නියාමක කරුණු 6

මෙහි ඇති ආණත්තික ප්‍රයෝගයට අවම වශයෙන් දෙදෙනෙක් හෝ වැඩි පිරිසක් සම්බන්ධ විය හැකිය. නමුත් එහිදී අණකළ තැනැත්තා විසින් අණකළ පරිදිම ඝාතකයා ඝාතනය කළොත් අණකළ කෙනාත් ඝාතකයාත් දෙදෙනාටම කර්මය වේ. අණකළ ආකාරයෙන් නොව වෙනස් ක්‍රමයකින් ඝාතනය කළොත් අණකළ කෙනාට ප්‍රාණඝාත කර්මය නොවේ. ඝාතකයාට ප්‍රාණඝාත කර්මය වේ. මෙහිදී සලකා බැලිය යුතු ආණත්ති නියාමක කරුණු 6 කි. [7](https://tipitaka.app/?a=3a2-947-si)

අණකිරීම නියම කරන, ව්‍යවස්ථාපනය කරන, අණකළ කෙනාට කර්මය උනාද නැද්ද කියා පිරිසිඳින, ආණත්ති ප්‍රයෝගය සාධනය කරන කරුණු 6 මෙසේ ආණත්ති නියාමක කරුණු යැයි නම් කරන බව විනයවිනිච්ඡයටීකාව, ඛුද්දකසික්ඛාටීකාව, කඞ්ඛාවිතරණීටීකාව යනාදියෙහි පැහැදිලි කර ඇත. එය පහත යොමුවෙන් කියවා බලන්න. [විනයවිනිච්ඡයටීකා](https://tipitaka.app/?a=5m2-415-si), [ඛුද්දකසික්ඛාටීකාව](https://tipitaka.app/?a=5o2-42-si), [කඞ්ඛාවිතරණීටීකා](https://tipitaka.app/?a=5k13-141-si)

එම කරුණු 6 පහත පරිදිය.

| පාළි | සිංහල | උදාහරණයක් |
|-|-|-|
| I. වත්‌ථු         | මැරියයුතු කෙනා.                | (උදා: අමිල)                  |
| II\. කාලො         | මැරියයුතු කාලය                 | (උදා: 2020 ජූලි 8 උදේ 8ට ..) |
| III\. ඔකාසො       | තැන                            | (උදා: ඔහුගේ නිවසේදී)         |
| IV\. ආවුධං        | යොදාගතයුතු ආයුධය               | (උදා: තුවක්කුවක්)            |
| V. ඉරියාපථො       | කුමන ඉරියව්වෙන් සිටින විට ද    | (උදා:නිදාගෙන සිටින විට)      |
| VI\. කිරියාවිසෙසො | කුමන ක්‍රියාවකින් මැරිය යුතු ද | (උදා: වෙඩි තබා)              |

⋆ මෙම කරුණු හය (6) අතුරින් හයම හෝ කීපයක් සම්බන්ධ වන සේ අණකිරීම සිදුකර ඇති විටෙක

► එම සියලු කරුණු සම්පූර්ණ වන සේ මැරුවහොත් අණකළ තැනැත්තා අණකළ අවස්ථාවේම ද, ඝාතකයා ඝාතනය කළ අවස්ථාවේදී ද කර්මය සම්පූර්ණ කරයි.

► ඉහත හයෙන් එක කරුණක් හෝ වෙනස් වන සේ ඝාතනය කළ හොත් අණ කළ කෙනාට කර්මය සම්පූර්ණ නොවන අතර ඝාතකයාට ඝාතනය කළ අවස්ථාවේදී කර්මය සම්පූර්ණ වේ.

► යම් විදියකට එම අණකිරීම ක්‍රියාත්මක කිරීමට පෙර අණකළ කෙනා මිය යනවා නම්, අනාගතයේදී අනිවාර්යයෙන්ම එම අණ ක්‍රියාත්මක වී මරණය සිදු වෙනවා නම්, එය කිසිම ක්‍රමයකින් වලක්වන්නට නොහැකි නම්, අණකළ කෙනා මිය යන්නේ ප්‍රාණඝාත කර්මය සිදුකර ගෙනය, යම් විදියකින් එසේ ඝාතනයට ලක්වන්නේ අණකළ කෙනාගේ මව, පියා හෝ රහතන් වහන්සේ නමක් නම්, ඝාතනය තාම සිදුවී නැතත් ඔහු මිය යන්නේ ආනන්තරිය කර්මයක් සිදු කරගෙනයි. අනිවාර්යයෙන්ම අපාගත වේ. මෙම කාරණය දහමේදී “මාර්ග ඤාණයට අනතුරුව ඵලඤාණය උපදින්නාක් මෙන් **අත්ථසාධක චේතනාව** (ආණත්ති වචීප්‍රයෝගය උපදවන චේතනාව) ඇතිවන අවස්ථාවේදීම පාරාජිකා ආපත්තියත් ප්‍රාණඝාත කර්මයත් සිදුවේ.” යැයි දැක්වේ. “ප්‍රාණඝාතය සිදුකිරීමට සම්බන්ධ ආඥාවට අදාල අණකිරීමේ චේතනාව පහළවීමත් සමගම අණකිරීමේ කෘත්‍යය සම්පූර්ණ වූවා සේ සැලකේ” යනු මෙහි ඇති න්‍යායයි. මේ ගැන කරුණු විනය අටුවාවේ හා ටීකාවන්හි ඇති පහත යොමුවලින් බලාගන්න [විනය අටුවාව](https://tipitaka.app/?a=3a2-656-si), [විමතිවිනොදනී-ටීකා](https://tipitaka.app/?a=5i2-274-si)

ඝාතකයාට කර්මය සම්පූර්ණ වන්නේ ඝාතනය කරන අවස්ථාවේදීය.

> (උදාහරණ: “2020 ජූලි 8 උදේ 8ට අමිලගේ නිවසේදී ඔහු නිදාගෙන සිටින විට තුවක්කුවකින් වෙඩි තබා අමිලව ඝාතනය කරන්න” යැයි උපාලි විසින් ධම්මිකට අණකරනු ලැබුවේ නම් හරියටම ඒ කියූ විදියටම ඝාතනය කළොත් උපාලිට අණකළ අවස්ථාවේදීමත් ධම්මිකට ඝාතනය කළ අවස්ථාවේදීත් ප්‍රාණඝාත කර්මය සම්පූර්ණ වේ. ඉහත වස්තු, කාල ආදී කරුණු හය අතුරින් එකක් හෝ වෙනස් කර ඝාතනය කළේ නම් අණකළ උපාලිට ප්‍රාණඝාතය සම්පූර්ණ නොවේ. ධම්මිකට ඝාතනය කළ අවස්ථාවේදී කර්මය සිදු වේ.)

## ප්‍රාණඝාතය හා සම්බන්ධ උද්දිස්ස අනුද්දිස්ස භේදය

ඉහත දැක්වූ ප්‍රයෝග 6 එකිනෙකක් නැවත **උද්දිස්ස (උදෙසා) අනුද්දිස්ස (නොම උදෙසා)** භේදය අනුව වර්ග කර දක්වා ඇත. ඒ අනුව සියල්ල කොටස් දොළහකි. කෙටියෙන්ම මෙහි තේරුම නම්, ඉහත ප්‍රයෝග අතුරින් යමක් කරන්නේ නිශ්චිත කෙනෙක් හෝ පිරිසක් උදෙසා ඒ අයව අරමුණු කරගෙන නම් අදාල අය මැරුණොත් පමණක් කර්මය සම්පූර්ණ වේ. වෙනත් අයෙක් මැරුණොත් කර්මය සම්පූර්ණ නොවේ. මේ උද්දිස්ස ක්‍රමයට සැලසුම් කිරීමේදී කර්මය සිදුවන ආකාරයයි.

එසේ නොමැතිව “මෙම උපක්‍රමයට හසුවන ඕනෑම කෙනෙක් මැරේවා” යන අනුද්දිස්ස (නොම උදෙසා) ක්‍රමයට උපක්‍රමය කළහොත් කවරෙක් මියගිය ද කර්මය සම්පූර්ණ වේ. මේ අනුද්දිස්ස ක්‍රමයට සැලසුම් කිරීමේදී කර්මය සිදුවන ආකාරයයි. මේ සම්බන්ධව විනය අටුවාවේ ඇති විස්තරය පහත යොමුවෙන් කියවා බලත්වා. [8](https://tipitaka.app/?a=3a2-947-si)

මෙහිදී සිදුවිය හැකි ආකාරය අනුව පහත පරිදි අවස්ථා හතරක් දැක්විය හැකිය.

1.  යමෙක් උදෙසා මැරීමට ප්‍රයෝගය කරයි ද, එයින් ඔහු මරණයට පත් වීම. (කර්මය     සම්පූර්ණ වේ)
2.  යමෙක් උදෙසා මැරීමට ප්‍රයෝගය කරයි ද, එයින් වෙන කෙනෙක් මරණයට පත් වීම.
3.  කවුරුන් හෝ මැරේවායි (නොම උදෙසා) කරන උපක්‍රමයෙන් කවුරුන් හෝ මිය යාම.     (කර්මය සම්පූර්ණ වේ)
4.  කවුරුන් හෝ මැරේවායි (නොම උදෙසා) කරන උපක්‍රමයෙන් කිසිවෙකුත් මිය නො     යාම.

ඉහත දැක්වූ සාහත්ථික (සියතින් මැරීම) ආදී ප්‍රයෝග වර්ග හයේදීම යම් කෙනෙක් උදෙසා, යම් කෙනෙක් අරමුණු කර ප්‍රයෝගය ක‍‍ළේ නම් ඒ කෙනා මරණයෙන් පමණක් කර්මය සම්පූර්ණ වන අතර අදහස් කළ කෙනා වෙනුවට වෙන කෙනෙක් මියගිය හොත් කර්මය සම්පූර්ණ නොවේ.

මීට අමතරව ආණත්තික ප්‍රයෝගයේදී ඉහත දැක්වූ පරිදි වස්තු (මැරියයුතු කෙනා), ඕකාස (මැරියයුත්තේ කොතැනදීද) යනාදී කරුණුවලින් එකක් හෝ වෙනස් කළොත් අණකළ කෙනාගේ කර්මය සම්පූර්ණ නොවේ. මෙසේ **“අදහස් කළ පරිදි නොවී, කර්මය සම්පූර්ණ වීමට අවශ්‍ය අංග සම්පූර්ණ නොවී ඊට වෙනස් අයුරකින් සිදුවීම” “විසඞ්කෙත”** යන පාලි වචනයෙන් ධර්මයේ දක්වා තිබේ. ආණත්තික ප්‍රයෝගයේදී අණ කළ විදියට වෙනස්ව ඝාතනය කිරීමෙන් අණකළ කෙනාගේ කර්මය සම්පූර්ණ නොවූව ද ඝාතකයාට පෙර දැක් වූ පරිදි කර්මය සම්පූර්ණ වේ.

## ප්‍රාණඝාත ආනන්තරිය කර්ම

ආනන්තරිය කර්ම එනම් මේ භවයට අනතුරුව ඊලඟ භවයේදී අනිවාර්යයෙන්ම විපාක දීමට පැමිනෙන කර්ම මේ නමින් හැඳින්වේ. අකුසල පාර්ෂ්‍යවයේදී එවැනි කර්ම පහ (5) කි. එනම්

1.  මව මැරීම
2.  පියා මැරීම
3.  රහතුන් වහන්සේලා ඝාතනය
4.  බුදු රජාණන් වහන්සේගේ සිරුරේ ලේ සෙලවීම
5.  සඞ්ඝභේදය

මේ කර්ම පහම සිදු වන්නේ ද්වේෂ සිතින් වන අතර එයිනුත් මුලින් දැක් වූ ආනන්තරිය කර්ම තුනම ප්‍රාණඝාතය නිසා සිදු වේ. ආනන්තරිය කර්මය සිදුවන ආකාරය ගැන විවිධ මත සමාජයේ ඇති බැවින් නිවැරදිව එය ධර්මයේ සඳහන් වන ආකාරය දැක්වීමට මෙම කරුණු දැක්වීම හැකි තරම් කෙටියෙන් මෙසේ දක්වමු.

මෙම ගැටළු බොහෝමයක් ඇති වී තිබෙන්නේ එම දහම් කරුණ හරිහැටි තේරුම් නොගැනීම නිසාය. ඇතැම් වචන වරදවා ගැනීම ද මීට හේතුවකි. මේ සම්බන්ධව තැන් කීපයකම විස්තර දක්වා ඇත. සැක දුරුවීම සඳහා ඒ මූලාශ්‍ර ද සමග කරුණු දක්වමු. මේ සම්බන්ධව දැක්වෙන ප්‍රධාන මූලාශ්‍රයක් වන්නේ අඞ්ගුත්තර නිකාය අටුවාවයි. එතැනදී එළක, සඞ්ගාම, චෝර යනුවෙන් චතුෂ්ක තුනක් දක්වා මේ කරුණ පැහැදිලි කර ඇත. මීට අමතරව විනය අටුවාවේ පලාලපුඤ්ජවත්ථු ආදියත් දක්වා ඇත. [9](https://tipitaka.app/?a=ia15-8-si)

### එළක චතුෂ්කය

“එළකං මාරෙස්‌සාමීති අභිසන්‌ධිනාපි හි එළකට්‌ඨානෙ ඨිතං මනුස්‌සො මනුස්‌සභූතං මාතරං වා පිතරං වා මාරෙන්‌තො ආනන්‌තරියං ඵුසති. එළකාභිසන්‌ධිනා මාතාපිතිඅභිසන්‌ධිනා වා එළකං මාරෙන්‌තො ආනන්‌තරියං න ඵුසති, මාතාපිතිඅභිසන්‌ධිනා මාතාපිතරො මාරෙන්‌තො ඵුසතෙව. එස නයො ඉතරස්‌මිම්‌පි චතුක්‌කද්‌වයෙ.”

මෙහි එන විකල්ප අවස්ථා හතර පහත පරිදිය. (එළකචතුක්කය)

1.  එළකං මාරෙමීති අභිසන්‌ධිනාපි හි එළකට්‌ඨානෙ ඨිතං මනුස්‌සො මනුස්‌සභූතං
    මාතරං වා පිතරං වා මාරෙන්‌තො ආනන්‌තරියං ඵුසති.
2.  එළකාභිසන්‌ධිනා (වා එළකං මාරෙන්‌තො ආනන්‌තරියං න ඵුසති.)
3.  මාතාපිතාඅභිසන්‌ධිනා වා එළකං මාරෙන්‌තො ආනන්‌තරියං න ඵුසති.
4.  මාතාපිතාඅභිසන්‌ධිනා මාතාපිතරො මාරෙන්‌තො ඵුසතෙව.

තේරුම

1.  මිනිසෙක් **“එළුවව මරමි”** යන අදහසින් එළුවා සිටි තැන සිටියා වූ     මනුෂ්‍ය මව හෝ පියාව මරන්නේ නම් ආනන්තරිය පහසයි (ඔහුට ආනන්තරිය කර්මය     වේ). *මෙහිදී “එළුවව මරමි” යන අදහස මුලින් තිබුණත් මරණ අවස්ථාවේදී වධක     චේතනාවට අරමුණු වන්නේ ආනන්තරිය වස්තුවක ජීවිතින්ද්‍රිය බැවින් මෙසේ වන     බවත්, මුලින් පැවති සිත වැදගත් නොවන බවත් විනයඅටුවා, අංගුත්තර ටීකාදියේ     පැහැදිලිව දක්වා ඇත. එම කරුණු ඉදිරියේදී පැහැදිළි කර ඇත.*
2.  එළුවා යන අදහසින් හෝ (එළුවාව මරණුයේ ආනන්තරිය නො පහසයි.)
3.  මව-පියා යන අදහසින් හෝ එළුවාව මරණුයේ ආනන්තරිය නො පහසයි.
4.  මව-පියා යන අදහසින් මවුපියන් මරණුයේ (ආනන්තරිය) පහසන්නේමය.

මේ කරුණ තවත් පැහැදිලි කරමින් විනය අටුවාවේ දක්වා ඇත. ඒ මෙසේය.

> “යො හි එළකං එකස්‌මිං ඨානෙ නිපන්‌නං උපධාරෙති ‘‘රත්‌තිං ආගන්‌ත්‌වා වධිස්‌සාමී’’ති. එළකස්‌ස ච නිපන්‌නොකාසෙ තස්‌ස මාතා වා පිතා වා අරහා  වා පණ්‌ඩුකාසාවං පාරුපිත්‌වා නිපන්‌නො හොති. සො රත්‌තිභාගෙ ආගන්‌ත්‌වා ‘‘එළකං මාරෙමී’’ති මාතරං වා පිතරං වා අරහන්‌තං වා මාරෙති. ‘‘ඉමං වත්‌ථුං මාරෙමී’’ති චෙතනාය අත්‌ථිභාවතො ඝාතකො ච හොති, අනන්‌තරියකම්‌මඤ්‌ච ඵුසති, පාරාජිකඤ්‌ච ආපජ්‌ජති.” [10](https://tipitaka.app/?a=3a2-947-si)

**එහි පරිවර්තනය**: යමෙක් වනාහි එක් තැනක නිදාසිටි එළුවකුව “රෑ අවුත් මරන්නෙමි” යි විමසා බලයි ද, එළුවා නිදාසිටි ස්ථානයෙහි ඔහුගේ මව හෝ පියා හෝ රහතන් වහන්සේ නමක් හෝ පඬුපැහැ (දුඹුරට හුරු) වස්ත්‍රයක් පොරොවා ගෙණ නිදන්නේ වේ ද, ඒ තැනැත්තා රෑ පැමිණ 'එළුවා මරමි' යි මව හෝ පියා හෝ රහතන් වහන්සේ නම හෝ මරයි ද, **මේ වස්තුව “මරමි”** යන සිත ඇති බැවින් ඝාතකයෙක් ද වේ. ආනන්තර්යකර්මය ද පහසයි (ඔහුට ආනන්තරිය කර්මය වේ). (ඔහු භික්ෂුවක් නම්) පරිජි ඇවැතට ද පැමිණේ.

### සඞ්ගාම චතුෂ්කය

මෙම කරුණ තවත් පැහැදිලි වීමට විනය අටුවාවේ එන සඞ්ගාමචතුෂ්කය සලකා බලමු.

> යො පන පරසෙනාය අඤ්‌ඤඤ්‌ච යොධං පිතරඤ්‌ච කම්‌මං කරොන්‌තෙ දිස්‌වා යොධස්‌ස උසුං ඛිපති, ‘‘එතං විජ්‌ඣිත්‌වා මම පිතරං විජ්‌ඣිස්‌සතී’’ති යථාධිප්‌පායං ගතෙ පිතුඝාතකො හොති. ‘‘යොධෙ විද්‌ධෙ මම පිතා පලායිස්‌සතී’’ති ඛිපති, උසු අයථාධිප්‌පායං ගන්‌ත්‌වා පිතරං මාරෙති, වොහාරවසෙන ‘‘පිතුඝාතකො’’ති වුච්‌චති; ආනන්‌තරියං පන නත්‌ථීති. [11](https://tipitaka.app/?a=3a2-947-si)

**එහි පරිවර්තනය**: යමෙක් වනාහි විරුද්ධ සේනාවේ යුද්ධකර්ම කරන්නා වූ සෙබලෙකු හා පියාව දැක “(මේ ඊතලය) මේ සෙබලාව විදගෙන ගොස් මගේ පියාව විදගෙන  යන්නේය” යැයි සිතා ඊතලයක් විදියි ද, අදහස් කළ පරිදි හීය ගියවිට පිතුඝාතකයෙක් වේ.

“සෙබලාට විද්ද කල්හි මගේ පියා පලා යන්නේය”යි හීය විදියි ද, හීය අදහස් කළ පරිදි නො ගොස් පියාව මරයි ද, ව්‍යවහාර වශයෙන් “පිතුඝාතකයෙක්” යැයි කියනු ලැබේ. (පියාව අරමුණු නොකළ බැවින්) ආනන්තරියක් නැත.

### ප්‍රාණඝාතයක් ආනන්තරිය වීමට බලපාන කරුණු

ඉහත කරුණු අනුව මව, පියා හෝ රහතන් වහන්සේ ඝාතනයකදී එය ආනන්තරිය වීම සඳහා “මේ මගේ මවයි, මේ පියායි, මේ රහතන් වහන්සේ කෙනෙකි” යනාදී ලෙස දැනගැනීම අවශ්‍ය නොවේ.

1.  ඝාතනය කිරීමේ සිත
2.  එයට අරමුණු වන්නේ ආනන්තරිය වස්තුවක් වීම.

යන කරුණු සම්පූර්ණ නම් ඝාතනයත් සමගම ආනන්තරියත් සිදු වේ. ඒ බව අඞ්ගුත්තර ටීකාවේ ඉතාම පැහැදිලිව විස්තර කර දක්වා ඇති අයුරු පහත යොමුවෙන් කියවන්න. [12](https://tipitaka.app/?a=na15-7-si)

මෙම කරුණ ඇතැම් අය වරදවා තේරුම් ගෙන “නොදැන වුවත් ආනන්තරිය විය හැකි යැයි අටුවාවේ කියා ඇත. මෙය කතාවත්ථුප්පකරණයේ ප්‍රතික්ෂේප කළ මතයකි” යනාදී වශයෙන් වැරදි කරුණු දක්වති. මෙය අටුවාවට වැරදීමක් නොව අටුවාවේ කියන කරුණ තේරුම්
නොගැනීමකි.

අටුවාවේ දක්වන්නේ ආනන්තරිය වීමට “මේ ආනන්තරිය වස්තුවකි” යැයි දැනගැනීම අනවශ්‍ය බවයි. නමුත් “මරණ චේතනාව” අනිවාර්යයෙන්ම තිබිය යුතු බව පැහැදිලිව දක්වා ඇත. එම උදෘත අපි ඉහත දැක්වීමු. නමුත් කථාවත්ථුප්පකරණයේ විසඳා ඇත්තේ එවැනි මතයක් නොවේ. “මරණ හිතක් නැතිව කරන උපක්‍රමයකින් උවත් ආනන්තරිය වන්නේය” යනුවෙන් පැවති, වැරදි අදහස් වලින් යුක්ත වූ “උත්තරාපථක” භික්ෂූන්ගේ මතයකි. මේ කරුණ ඉතාම පැහැදිලිව කථාවත්ථු පෙළ හා අටුවාව කියැවීමෙන් දැනගත හැකිය.[13](https://tipitaka.lk/ap-kvu-20-1/24-3/sinh)

-   සකවාදී පුච්ඡා: “අසඤ‍්චිච‍්ච මාතරං ජීවිතා වොරොපෙත්‍වා ආනන‍්තරිකො     හොතී”ති.
-   සකවාදීහුගේ ප්‍රශ්ණය: නො දැන මව දිවියෙන් ගළවා ආනන්තරික වේ ද?
-   පරවාදී පටිඤ‍්ඤා: ආමන‍්තා.
-   පරවාදීහුගේ ප්‍රතිඥාව: සේ යැ.

මෙතැන බුද්ධජයන්ති පෙල පොතේ මෙය උත්තරාපථකයින්ගේ අදහසක් බව දක්වයි. එය ද අටුවාවේ එන පාඨයකි. එතැනට අදාල අටුවාවේ “තත්‌ථ ‘ආනන්‌තරියවත්‌ථූනි නාම ගරූනි භාරියානි, තස්‌මා අසඤ්‌චිච්‌චාපි තෙසු වත්‌ථූසු විකොපිතෙසු ආනන්‌තරිකො හොතී’ති යෙසං ලද්‌ධි, සෙය්‍යථාපි එකච්‌චානං උත්‌තරාපථකානං; තෙ සන්‌ධාය අසඤ්‌චිච්‌චාති පුච්‌ඡා සකවාදිස්‌ස”

(ඒ අසඤ්චිච්ච කථාවෙහි, ඇතැම් උත්තරාපථකයින් බඳු යම් පිරිසකට, ‘ආනන්තරිය වස්තූහු බැරෑරුම්ය, එබැවින් හිතාමතා නොවූව ද ඒ වස්තූන් විකෝපනය කළ කල්හි \[ඝාතනයට ලක් වුව හොත්\] ආනන්තරිය වේ’ යැයි ලබ්ධියක් වී ද, ඔවුන් සඳහා
“අසඤ්‌චිච්‌ච”. යනාදී ප්‍රශ්ණය සකවාදී \[නිවැරදි මතය දරණ ථේරවාදී භික්ෂුව\] භික්ෂුවගේය.) යැයි මෙය ඉතා පැහැදිලිව දක්වා ඇත. [14](https://tipitaka.app/?a=4e27-3-si)

> මෙසේ වැරදි වැටහීම් ඇතිවිය හැකි බැවින් මෙබඳු තැන් විනිශ්චයට යාමේදී බොහෝ පරෙස්සමින් කටයුතු කළයුතු බවත්, එසේ නොමැතිව වැරදි වැටහීම් නිසා දහම් ග්‍රන්ථ ආදිය විවේචනයට යාමෙන් ආර්යෝපවාදාදී බලවත් අකුසල් සිදුවිය හැකි බැවින් හොඳින් විමසා බලන ලෙසත් කරුණාවෙන් දන්වා සිටිමු. හැම දෙනාටම පහසුවෙන් නිවන් අවබෝධය පිණිසම අපගේ මෙම ව්‍යායාමයත් හේතු උපනිශ්‍රය වේවා.
{.is-warning}


තෙරුවන් සරණයි.

### ආනන්තරිය කර්ම සම්බන්ධ ප්‍රශ්ණ පිළිතුරු

**01) ප්‍රශ්ණය : යම් පුද්ගලයෙක් තමාගේ සතුරෙකු ඝාතනය සඳහා සතුරාගේ නිවසට බෝම්බයක් ගසන අතර ඒ අවස්ථාවේ එම නිවසේ බෝම්බය ගැසූ පුද්ගලයාගේ මවුපියන් සිටියේ නම් එයින් ඔහුගේ මවුපියන් ඇතුළු නිවසේ සිටි සියලු දෙනාම මියයනවා නම්, බෝම්බකරුට ආනන්තරීය පාපකර්මයක් සිදුවෙනවාද?**

පිළිතුර: තමාගේ සතුරා පමණක් අරමුණු කර බෝම්බය ගැසුවා නම් ආනන්තරිය නොවේ. මේ නිවසේ සිටින අය මැරේවා යැයි අනුද්දිස්ස විදියට (නොම උදෙසා) බෝම්බය ගැසුවා නම් ආනන්තරිය වේ.

**02) ප්‍රශ්ණය : ඔරුවක තම මවත් සමග යන පුද්ගලයෙක් අතේ වසන මදුරුවෙකු මැරීමට මදුරුවාට පහරක් ගසනවා. ඒ සමග ඔරුවේ සමබරතාවය ගිලිහී ඔරුව පෙරලී මව දියේ ගිලී මියයනවා. ඔහුට ආනන්තරිය පාපකර්මයක් සිදුවෙනවාද?**

පිළිතුර: උපක්‍රමය කලේ මදුරුවා මැරීමේ අදහසින් පමණක් නම් ආනන්තරිය නොවේ. මෙම උපක්‍රමයට අරමුණ වූයේ මදුරුවා මිසක මව නොවේ. මේ කරුණ ගැන ඉහත “උද්දිස්ස-අනුද්දිස්ස භේදය, ප්‍රාණඝාතයක් ආනන්තරිය වීමට බලපාන කරුණු” යන මාතෘකා යටතේ දක්වා ඇත.

**03) ප්‍රශ්ණය : කවුරුන් හෝ වැටී මැරේවා යන අදහසින් කැපූ වලකට ඔහුගේ පියා වැටී මියගිය හොත් ඒ වනවිටත් වල කැපූ පුතා මියගොස් දිව්‍යලෝකයක ඉපිද සිටිය හොත් කුමක් සිදුවේද?**

පිළිතුර: අනාගතයේ හෝ එවැනි දෙයක් අනිවාර්යයෙන්ම සිදු වෙනවා නම් පුතාට ආනන්තරිය කර්මය වන්නේ උපක්‍රමය සිදුකර අවසන් වීමත් සමගමයි (මෙතැනදි නම් වල කැපීමත් සමඟම). එබැවින් පියා මිය යන්නට පෙරම පුතා මිය ගියත් ඔහු මිය යන්නේ ආනන්තරිය කර්මය සිදු කරගෙනයි. එබැවින් කිසි සේත්ම ඔහුට සුගතියක උපතක් ලැබීමට නොහැක.

**04) ප්‍රශ්ණය : නොදැන වුවත් ආනන්තරිය කර්ම විය හැකි යැයි අටුවාවේ කියා ඇත්තේ ද?**

පිළිතුර: මෙහිදී අටුවාවේ දක්වා ඇත්තේ “මේ මගේ මවයි, මේ මගේ පියායි, මේ රහතන් වහන්සේ කෙනෙකි” යන කරුණ නොදැන වුවත් මරණ අදහසින් උපක්‍රම කළොත් එම උපක්‍රමයට අරමුණු වන්නේ ඉහත සඳහන් ආනන්තරිය වස්තුවක් නම් එම මරණය හේතුවෙන් ආනන්තරිය වන බවයි. ඉහත අවස්ථා තුනේදීම ආනන්තරිය වීමට නම් ප්‍රාණඝාතය සම්පූර්ණ වීමේ අංග සියල්ල සම්පූර්ණ වී තිබිය යුතුය. ප්‍රාණඝාතය නොවී මෙම මුල් ආනන්තරිය කර්ම තුන සිදු වන්නේ නැත.

නමුත් ඇතැම් අය රේරුකානේ මාහිමියන්ගේ බෞද්ධයාගේ අත්පොත වැනි ග්‍රන්ථවල එන “මනුෂ්‍යයකු විසින් නො දැන ස්වකීය මව හෝ පියා හෝ මැරුයේ ද, ආනන්තර්‍ය්‍ය කර්මය ම වේ.” යනාදී පාඨවල අර්ථය නිවැරදිව තේරුම් නොගෙන මෙවැනි වැරදි මත ගන්නා බව පෙනේ. මෙහි අදහස එම විස්තරය සම්පූර්ණ කියවන්නාට හොඳින්ම පැහැදිලි වනු ඇත. එම විස්තරය යටතේම “ඒ වේලාවේදී ‘මේ සත්ත්වයා මරමි’ යි පහර දුන්නේ මවට හෝ පියාට හෙයිනි.” යැයි ද දක්වා ඇත. මෙහිත් අදහස “මරණයට ලක් වන්නේ ආනන්තරිය වස්තුවකි” යන දැනීම අනවශ්‍ය බවයි. එය කිසි සේත්ම ධර්මයට විරුද්ධ නොවේ. කථාවත්ථුප්පකරණයේ විසඳා ඇති ආකාරයේ “මරණ හිත නැතිවත් ආනන්තරිය වියහැකිය” යන අදහසක් කිසිසේත්ම මෙහි නැති බව අටුවා ටීකා ග්‍රන්ථත්, රේරුකානේ මාහිමියන්ගේ ග්‍රන්ථත් අවබෝධයෙන් කියැවූ විට දැනගත හැකිය.

මෙවැනි තැන් ඉතාම සූක්ෂම බැවින් සාවධානව අටුවා, ටීකාදී ග්‍රන්ථ කියැවීමෙන් පමණක් විසඳාගත හැකි වෙත්. එබැවින් තමාට යමක් අපැහැදිලියි නම් ධර්ම ග්‍රන්ථ විවේචනය නොකර හොඳින් පෙළ, අටුවා, ටීකා අනුව ධර්ම-විනය හදාරා ඇති ස්වාමීන් වහන්සේ නමක් හමු වී විසඳා ගැනීම සුදුසුය. මේ සම්බන්ධ තවත් කරුණු ඉහත “ප්‍රාණඝාතයක් ආනන්තරිය වීමට බලපාන කරුණු” යන මාතෘකාව යටතේ දක්වා ඇත.

**05) ප්‍රශ්ණය : ඉහත දැක්වූ එළක චතුෂ්කයේ පළමු සිදුවීම අනුව එළුවා මරණ අදහස තිබුනත් අවසන් වශයෙන් ඝාතන සිත යොමුවන්නේ නිදන සත්වයාට බැවින් ඒ අනුව අනුද්දිස්ස වෙනවා නේද? වැසී සිටින හෝ අඳුරේ සිටින සත්වයෙකු සැම විටම අරමුණු කල හැක්කේ අනුද්දිස්ස විදියට පමණයි නේද?**

පිළිතුර: ඇත්තෙන්ම මෙතැනදී ආනන්තරිය වන්නේ “මේ ස්ථානයේ සිටින කෙනා මැරේවා” යනුවෙන් ඒ අවස්ථාවේදී අරමුණු වන්නේ එම ස්ථානයේ සිටින සත්වයාගේ ජීවිතින්ද්‍රියයි. අනුද්දිස්ස ක්‍රමයට නම් ඕනෑම කෙනෙක් මැරේවා යැයි අදහස් කරන නිසා ආනන්තරිය වස්තුවක් ඝාතනයට ලක් උනොත් ආනන්තරිය වෙනවා. මෙතනදිත් ඊට බොහෝ සෙයින් සමාන ක්‍රමයකටම අරමුණු වීම සිදු වෙනවා. “මෙතන සිටින ඕනම කෙනෙක්” යනාදී විදියට අරමුණු වෙන නිසා මෙහිදීත් ඝාතනයට ලක්වන වස්තුව අනුව කර්මය සිදු වෙනවා. ආනන්තරිය වස්තුවක් ඝාතනයට ලක් උනොත් ආනන්තරිය වෙනවා. නමුත් මෙහිදී “ඕනෑම කෙනෙක් මැරේවා” යැයි පැහැදිලි අදහසක් මුලින් නොපැවති නිසාත් පසුව එතැන සිටින නිශ්චිත සත්වයෙක්ව අරමුණු කරන නිසාත් මෙය අනුද්දිස්ස උපක්‍රමයක් යැයි දක්වා නැත. නමුත් න්‍යාය අනුද්දිස්සයට බොහෝ සෙයින්ම සමානය.

සිතට යමක් අරමුණු වීම ඇස, කන ආදී ඉන්ද්‍රියයන්ට යමක් අරමුණු වීමට වඩා වෙනස් බැවින් මෙවැනි කරුණු ඉතා සූක්ෂ්ම බව දහමේ දක්වා ඇත. “මේ ආයුධයෙන් කවුරුන් හෝ මැරෙවා” යන අදහසින් යමෙක් ආයුධයක් හැදුවොත් එයින් කෙනෙකු මිය යන්නේ තව අවුරුදු 200කින් පසුව නම්, එයින් මිය යන කෙනා තාම ඉපදී නැතත් ආයුධය සාදා ඉවර වෙනවාත් සමගම එය සෑදුවහුට ප්‍රාණඝාතය සම්පූර්ණ වේ. මෙවැනි තැන් ඉතාසූක්ෂ්ම තැන් යැයි දැක්වෙන්නේ එහෙයිනි.

- සැකසුම දිද්දෙනියේ අරියදස්සන හිමි - බුරුමයේ සිට