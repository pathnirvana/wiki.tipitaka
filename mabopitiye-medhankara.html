<!--
title: මාබෝපිටියේ ශ්‍රී මේධංකර මාහිමියන් වහන්සේ
description: 
published: 1
date: 2020-10-07T17:18:37.026Z
tags: 
editor: undefined
dateCreated: 2020-10-07T17:18:34.786Z
-->

<p>මාබෝපිටියේ ශ්‍රී මේධංකර මාහිමියන් වහන්සේ</p>
<p>මහා පණ්ඩිත රත්නයක් ලෙසින් ලක්දිව පුරා ව්‍යාප්ත යශෝඝෝෂයකින් යුක්තව වැඩ විසූ අතිපූජ්‍ය මාබෝපිටියේ ශ්‍රී මේධංකරාභිධාන මාහිමියන් වහන්සේ 1888.06.01 දින මෙලොව එළිය දුටු සේක. පසොළොස් වන විය අසල් වත්ම මාලිගාකන්දේ විද්‍යෝදය පිරුවන්හි උපප්‍රධානාචාර්‍ය ධුරන්ධරව වැඩ විසූ, වයඹ දිශාවේ දේවමැදි හත්පත්තුවේ තිස්සව කෝරළේ තිස්සව උපතිස්ස රජමහා විහාරාධිපති ධර්මකීර්ති ශ්‍රී වාගීශ්වරාචාර්ය බිහල්පොළ ශ්‍රී දේවරක්ෂිතාභිධාන දේවමැදි හත්පත්තුවේ ප්‍රධාන නායක ස්වාමින්ද්‍රයන් වහන්සේගේ ආචාර්‍යත්වයෙන් යුක්තව 1903.6.4 දින මාබෝපිටියේ මේධංකර නාමයෙන් විද්‍යෝදය පිරිවෙනේදී පැවිදි බිමට පමුණුවන ලද්දේය. එතැන් සිට විද්‍යෝදය පරිවෙණාධිකර්තෘභූත විද්වජ්ජනශේඛරායමාන ත්‍රිපිටක වාගීශ්වරාචාර්ය උපාධ්‍යාය ධුරන්ධර හික්කඩුවේ ශ්‍රී සුමංගලාභිධාන ශ්‍රීපාදස්ථානය සහිත කොළඹ නවකෝරළේ හා ගාලු පළාතේ ප්‍රධාන නායක ස්වාමින්ද්‍රයන් වහන්සේ සහ මහගොඩ ශ්‍රී ඥානේශ්වරාභිධාන සබරගමු පළාතේ ප්‍රධාන නායක ස්වාමින්ද්‍රයන් වහන්සේ වෙත ධර්ම ශාස්ත්‍රෝග්‍රහණය කිරීම ආරම්භ කළ මේධංකර හෙරණපාණෝ 1913 වර්ෂයේදී විද්‍යෝදය පිරුවන් අවසාන පරීක්ෂණයෙන් විශිෂ්ට ලෙස උත්තීර්ණව අවසාන ද්විතීයාංශ වර්ගයේ ප්‍රමුඛතම ශිෂ්‍යයාට පිරිනැමෙන ශ්‍යාමරාජ ත්‍යාගයද දිනාගනිමින් පිරුවන් අධ්‍යාපනය අවසන් කළහ. එසේම ප්‍රාචීන භාෂෝපකාර සමාගමේ පරීක්ෂණත්‍රයෙන්ම පිට පිට ගෞරව පංක්තියේ ප්‍රමුඛයා ලෙස සාමාර්ථ්‍යය ලබා 1919 වැන්නේදී පණ්ඩිතෝපාධියෙන් පිදුම් ලැබූහ.</p>
<p>ඒ අතර අධිශීල සංඛ්‍යාත උපසම්පත්ති ප්‍රතිලාභය පිණිස නිසි වයස් සපුරා සිටි උන් වහන්සේ 1909 වර්ෂයේදී ඓතිහාසික රිදී විහාරාධිපති තිබ්බොටුවාවේ ශ්‍රී සිද්ධාර්ථ සුමංගලාභිධාන මහානායක ස්වාමින්ද්‍රවර ප්‍රමුඛ මහනුවර පුෂ්පාරාම මහා විහාරීය විංශත්වර්ගික කාරක සංඝ සභාව වෙතින් මල්වතු විහාරීය රාජපූජිත මංගලෞපෝෂථාගාරයේදී උපසම්පදාව ලබා ගත්හ.</p>
<p>1919 දී අධ්‍යාපන කටයුතු හමාර කරත්ම එවකට ශ්‍යාමෝපාලිවංශික මහා නිකායේ මල්වතු විහාර පාර්ශ්වයේ මහ පදවිය කරවූ ලංකාතිලක රජමහ විහාරාධිපති සහ උපෝෂිත පුෂ්පාරාම විහාරද්වයාධිපති අමුණුගම රාජගුරු ශ්‍රීනිවාස ප්‍රියදර්ශ්‍යභිධාන මහානායක මාහිමියන් වහන්සේගෙන් මහනුවර සංඝරාජ පිරුවනේ උපප්‍රධානාචාර්‍ය ධුරය භාරගැනීමට ආරාධනා ලැබුණේය. එය පිළිගෙන මහනුවරට වැඩම කළ මේධංකර ස්වාමින්ද්‍රයෝ මහානායක මාහිමියන් වැඩ විසූ අමුණුගම පන්සලේ ලැගුම් ගෙන 1920.02.05වැනිදා සිට කලක්ම ඉගැන්වීම කළහ. පසුව මහනුවර ලේවැල්ල පාරේ අභිනව ආවාසයක් තනවා එහි වාසයට ගිය අතර, එහි සිටම ඉගැන්වීම කළහ. අද බූවැලිකඩ ශ්‍රීවර්ධනාරාමය නමින් හැඳින්වෙන්නේ එම විහාරස්ථානයයි.</p>
<p>1923 දී අමුණුගම මහානායක ස්වාමින්ද්‍රයන් විසින්ම මල්වතු විහාරයීය කාරක සංඝ සභාවේ 'තුනේ වියදම් පඩිය' නම් වූ කාරක සභික ධුරයකට පත් කරගන්නා ලදුව එහි කටයුතු කරගෙන එන අතර එම සංඝ සභාවේ ප්‍රධාන ලේඛකාධිකාරී ධුරයටද පසුව පත් කරගන්නා ලදහ. එවකට සඟරජ පිරුවන්හි ප්‍රධානාචාර්‍ය ධුරය හොබවමින් වැඩ සිටි මාතලේ මකුලේතැන්න රජමහා විහාරාධිපති මඩුගල්ලේ ධම්මසිද්ධි ශ්‍රී සුමන සිද්ධාර්ථාභිධාන අනුනායක ස්වාමින්ද්‍රයන් වහන්සේ 1940.04.25 දින අපවත් වී වදාළහ. එයින් පුරප්පාඩු වූ සංඝරාජ පරිවෙණාධිපති ධුරයට මේධංකර ස්වාමින්ද්‍රයන් වහන්සේම පත් කරගන්නා ලද සේක. උන් වහන්සේ ඉගැන්වීමේ යෙදුණු ආකාරය හෙණ්ඩියගල සීලරතන නාහිමිපාණෝ මෙසේ සඳහන් කරති:</p>
<p>"මාහිමියන් ප්‍රිය කළ ප්‍රධාන දෙයත්, එකම දෙයත් ඉගැන්වීමය. උදේ අටට ඒ සඳහා පුටුවේ වාඩිගෙන එයින් නැගිටින්නේ දවල් 11ටය. දවල් 2ට නැවත හිඳගත් විට රාත්‍රී පහන් එළියෙන් රෑ 8 - 9 වන තුරුත් උගැන්වූ හැටි රහසක් නොවේ. මේ ඉගැන්වීමේ පුරුද්ද උන් වහන්සේ අත නොහැරියේ හුදු ශිෂ්‍යානුකම්පාවත්, ඉගැන්වීම ජීවිතය කරගත් නිසාත්‍ ය."</p>
<p>මාබෝපිටියේ මාහිමියන්ගේ ජීවිතය පැරණි මහ තෙරුන් වහන්සේලාගේ චරිතවල ප්‍රතිබිම්බයක් බඳුය.</p>
<p>"මාහිමියෝ උදේ සවස බුද්ධ වන්දනාවත් දිනපතා වතපිරිත කීමත්, ඇවැත් දෙසීමත්, 15 දිනකට වරක් පොහෝ පවුරුණු කිරීමත් නොවරදවා සපුරාලූහ. ජලය රහිත බිමකට ජලසාටකය නොමිරිකීම, නිකරුණේ වීථි සංචාරයට ඉඩ නොදීම වැනි ලොකු කුඩා විනය ශික්ෂණයන් කෙරෙහි උන් වහන්සේ දැක්වූයේ සුලුපටු නොවන සැලකිල්ලකි. පුරා වසර 7ක් මහනුවර සිටිය මා පේරාදෙණියේ මල්වත්ත බැලුවේ එතුමන් වෙතින් අස්ව කොළඹ ඉගෙනීමට ගියාට පසුය. දළදා පෙරහැර බැලීමට පවා මාහිමියන්ගෙන් අවසරයක් ලද හැකි වූයේ කවදාවත්ම එය නුදුටු භික්ෂු සාමණේර නමක් වෙතොත් ඔහුට එක්වරක් පමණය. පුරා 23 වසක් මහනුවර වැඩ සිටි එතුමන් දළදා පෙරහැර පවා නැරඹූයේ එකම එක් වතාවකැයි ඇසීමෙන් හැඟී යන්නේ ඒ ශික්ෂාකාමීත්වයේ තරමය. ඉතා සුලු විනය නීති පවා ඉතාම ගරු කොට සැලකූ උන් වහන්සේ කිසිවිටක දුම් පානයක් නොකළහ. දුම්කොළ පාවිච්චියෙන් පවා වැළකුණහ. දැහැත්විට පවා වැළඳුවේ නියම නීතියක් හා කාලයක් අනුවය. දවල් දන් වළඳා පුවත්පත බලන පැය බාගයක කාලය තුළය. කොටා පිළිගන්වන දැහැත්විටකින් සෑහීමට පත් විණි...දැහැත්විට පමණක්ද? දවසේ ගිලන්පස වැළඳීමද එසේමය. නියම වෙලාවට නියමිත ප්‍රමාණයට සැපයෙන ගිලන්පස කෝප්ප තුන හැර මොනම හේතුවක් නිසා හෝ මොනම අවස්ථාවකවත් ගිය ගිය තැන උන් වහන්සේ වැළඳූ අතිරේක ගිලන්පසක් නොවීය. මෙවැනි දේ ඉතා සුලු කරුණු විය හැකිය. එහෙත් ඒවා උදාර චරිතයක, ස්ථිර ප්‍රතිපත්තියක ආදර්ශවත් ගුණාංග බව කිව යුතුය."</p>
<p>මාබෝපිටියේ ස්වාමින්ද්‍රයන් වහන්සේ අතින් සිදු වූ ශාස්ත්‍රීය කාර්‍යය වශයෙන් සැලකිය හැක්කේ ලක්දිව වියතුන්ගේ අනල්ප ප්‍රශංසාවට භාජන වූ 'පූජාවලී සූතිස් වැනි පරිච්ඡේද' සංස්කරණයයි. මධ්‍යම දිසාවේ මහ ඒජන්ත තැන්පත් එච්. ඩබ්. කොඩ්රිංග්ටන් මහතාගේ ඇරැයුමින් ශෝධනය කළ එම ග්‍රන්ථය රජයේ මුද්‍රණාලයෙහි මුද්‍රණය කරන ලද්දේ විය. එයට අමතරව වේල්සයේ ආදිපාදවරයා, ග්ලොස්ටර් ආදිපාදවරයා, සියම් මහ රජතුමා, මහත්මා ගාන්ධිතුමා ආදී ප්‍රභූන් ලක්දිවට සැපත් වූ අවස්ථාවල මල්වතු මහා විහාරය වෙනුවෙන් පිරිනැමුණු ආශංසන පත්‍රවල රචකයාණෝද උන් වහන්සේම වෙති. එසේම සාරත්ථදීපනී විනය ටීකාව,රසවාහිනී සන්‍යය, සිඟාලෝවාද සූත්‍ර සන්‍යය මාහිමිපාණන් වහන්සේ අතින් සකස් වූ අවශේෂ කෘති වෙයි.</p>
<p>දෘඪතර ආචාර්ය භක්තියකින් යුක්තවූ උන් වහන්සේ ස්වකීය ආචාර්‍යපාදයන් වූ බිහල්පොළ නායක ස්වාමින්ද්‍රයන් වහන්සේ අපවත් වූ දිනය වන ජනවාරි 24 වැනිදා වර්ෂයක් පාසා දන්තධාතු මන්දිරයේ ගිලන්පස බුද්ධ පූජාව උත්කර්ෂවත් අන්දමින් පවත්වා ගුරුදේවයන්ට පින් පැමිණවූ සේක. ඒ සඳහා උන් වහන්සේ විසින්ම රචනා කරගත් ගාථා පන්තිය මෙසේය:</p>
<ol>
  <li>අම්හාකං ලෝකනාථස්ස<br>ගොතමස්ස මහෙසිනො<br>විරාජතෙ'ත්‍ර යා දාඨා<br>සොභග්ගා වාමසඤ්ඤිතා</li>
  <li>තස්සා මෙ පෙමභාරෙන<br>සක්කච්චං පටියාදිතං<br>ගිලානපච්චය භෙසජ්ජ<br>පානදානං ඉමං වරං</li>
  <li>ඉච්චෙවං නිචිතං පුඤ්ඤං<br>දානෙනානෙනදානි මෙ<br>වාහසා තස්ස පුඤ්ඤස්ස<br>යාවාහං නිබ්බුතිං ලභෙ</li>
  <li>යත්ථ යත්ථුපපජ්ජාමි<br>සංසාරං දෙවමානුසෙ<br>සීවලී විය ලාභීනං<br>අග්ගො හෙස්සං තහිං තහිං</li>
  <li>අප්පාබාධො බක්කුලොව<br>භව්‍යෙයං ජාතිජාතියං<br>ගිරිදුග්ගෙ පබ්බතෙ වා<br>යත්‍ර යත්‍රට්ඨිතො අහං</li>
  <li>අන්තෙ මෙත්ත්‍යෙය බුද්ධ<br>සාසනෙ පබ්බජිස්සහං<br>ඡලභිඤ්ඤොව සොභ්‍යෙයං<br>සාසනං තං මනොරමං</li>
  <li>අම්හාකං මාතාපිතරා<br>ආචෙරාච හිතාහිතා<br>සබ්බෙ දෙවාමනුස්සාච<br>අනුමොදන්තු සාදරං<br>පප්පොන්තු නිබ්බුතිං අන්තෙ<br>ඉච්ඡිතිච්ඡිත පත්ථනා</li>
  <li>ඉච්චෙවං නිචිත පුඤ්ඤමුළාරරාසිං<br>අච්චන්තං මුදිතමනොනුමොදමානො<br>ආචෙරො මම සිරි දෙවරක්ඛිතාඛ්‍යො<br>ථෙරින්දො අමතං පදං පයාතු සීඝං!</li>
</ol>
<p>ප්‍රාචීන භාෂෝපකාර සමාගමේ කාරක සභික ධුරයෙන් සහ ලංකා විශ්වවිද්‍යාලයේ උත්තර මණ්ඩල සාමාජිකත්වයෙන් පිදුම් ලබා ලක් බුදු සසුනට අත්‍යුදාර මෙහෙවරක් කරමින් වැඩ සිටි මාබෝපිටියේ මේධංකර නායක ස්වාමින්ද්‍රයන් වහන්සේ 1943.5.30 වැනිදා අජීර්ණ රෝගයකින් දුස්සාධ්‍යව මහනුවර ආරෝග්‍ය ශාලාවකට ඇතුළත් කරවන ලදහ. තත්වය බරපතල වූ බැවින් ජුනි 6 වැනිදා කොළඹ මහාරෝග්‍යශාලාවට මාරු කර එවුණු උන් වහන්සේ ජුනි 10 වන බ්‍රහස්පතින්දා රාත්‍රී 8.10ට ජන්මාන්තරගත වූ සේක. ආදාහනය 14 වැනිදා මහනුවරදී සිදු කරනු ලැබිණ. උන් වහන්සේ විසින්ම රචනා කරන ලද පහත සඳහන් ගාථාවේ අර්ථයට අනුරූපව සියල්ල අනිත්‍ය ධර්මයෙහි වසඟයට පත් වූයේය.</p>
<p>"දුක්ඛා අසෙසා සංඛාරා<br>තථෙව ඛණභංගුරා<br>ඉති මන්ත්වා ජනා සබ්බෙ<br>නිබ්බාණං එසයන්තු වො"</p>
<figure class="image"><img src="/120109809_1310867715915330_5478184610194204519_o.jpg"></figure>
