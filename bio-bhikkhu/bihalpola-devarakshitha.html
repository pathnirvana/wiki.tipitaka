<!--
title: මාලිගාකන්දේ විද්‍යෝදය පිරුවනේ උපප්‍රධානාචාර්‍ය ධුරන්ධර බිහල්පොළ ශ්‍රී දේවරක්ෂිත නායක මාහිමියෝ
description: 
published: 1
date: 2020-10-07T16:59:51.710Z
tags: 
editor: undefined
dateCreated: 2020-10-07T16:59:49.320Z
-->

<p>වයඹ දිශාවේ කුරුණෑගල දිස්ත්‍රික්කයේ කටුගම්පල හත්පත්තුවේ බිහල්පොළ ග්‍රාමවරයේ වාසය කළ අප්පුහාමි රත්නායක මුදියන්සේ මහතාට දාව උපන් දරුවන් එකොළොස් දෙනෙකුගෙන් යුතු පවුලේ කණිෂ්ඨ පුත්‍රයා උපත ලැබුවේ 1872 සැප්තැම්බර් 13 වැනිදාය. බිහල්පොළ පන්සලේ වැඩ විසූ වටවන නායක ස්වාමින්ද්‍රයන් වහන්සේ විසින් අකුරු කියවනු ලැබූ එම දරු තෙමේ අක්ෂරාභ්‍යාසය සඳහා යෝග්‍ය කාලය එළඹුණු කල්හි ගමේ පාසලට ඇතුළත්ව දෙවසරක් මූලික අධ්‍යාපනය ලැබුවේය.</p>
<p>අනතුරුව පැවිදි කරවාගැනීම සඳහා වැලිවිට සරණංකර සංඝරාජ මාහිමියන් වහන්සේගේ තෘතීය ශිෂ්‍යවර ගිනිගත්පිටියේ සංඝරක්ඛිතාභිධාන සත්කෝරළ මහාදිශාවේ ප්‍රධාන නායක ස්වාමින්ද්‍රයන් වහන්සේගේ සඟ පරපුරෙන් අවිච්ඡින්නව පැවත ආ තිස්සව උපතිස්ස රාජමහා විහාරාධිපතිව වැඩ විසූ වඳුරැස්සේ සුමන මාහිමියන් වහන්සේට භාර කරන ලදින් 1882 දී 'බිහල්පොළ දේවරක්ඛිත' යන නාමයෙන් පැවිදි බිමට පමුණුවන ලද්දේය.</p>
<p>උගතමනා මූලික බණදහම් සහ වත්පිළිවෙත් ආචාර්යවරයන් වහන්සේ වෙත උගත් දේවරක්ඛිත හෙරණපාණෝ 1887දී මාලිගාකන්දේ විද්‍යෝදය පිරුවනට ඇතුළත්ව පණ්ඩිත ශිරෝමණී සාර්වභෞම හික්කඩුවේ ශ්‍රී සුමංගලාභිධාන නායක ස්වාමින්ද්‍රයන් වහන්සේ වෙත වර්ග පටිපාටියෙන් ධර්ම ශාස්ත්‍රෝග්‍රහණය කොට 1896දී අවසාන පරීක්ෂණයෙන් ස්‍යාමරාජ ත්‍යාගය සහිතව විශිෂ්ට ලෙස උත්තීර්ණව අධ්‍යාපන කටයුතු සමාප්ත කළහ.</p>
<p>ඒ අතර උපසම්පත්ති ප්‍රතිලාභය පිණිස නිසි වයසිනුත්, ගුණ නුවණිනුත් වැඩී පිරිපුන්ව සිටි දේවරක්ඛිත සමණුද්දේශයෝ ශ්‍රී ශුද්ධ ශකරාජ වර්ෂ ප්‍රමාණයෙන් එක්වාදහස් අටසිය දහහතරට පැමිණි ව්‍යවහාර වර්ෂ ප්‍රමාණයෙන් 1892වැන්නෙහි වෘෂභරවි තිස්භාග වූ සිකුරාදා රෑ වූ දසපැය වේලාවට මහනුවර පුෂ්පාරාම මහා විහාරස්‍ථ මංගලොපෝෂථාගාරයේදී වැවුගොන්නේ ධර්මරක්ෂිත විපස්ස්‍යභිධාන නායක ස්වාමින්ද්‍රයන් වහන්සේගේ උපාධ්‍යායත්වයෙන් යුක්තව අධිශීල සංඛ්‍යාත උපසම්පදා භූමියට පමුණුවන ලදහ. රඹුක්වැල්ලේ සෝණුත්තර නායක ස්වාමින්ද්‍රයන් වහන්සේ සහ අක්වත්තේ දේවමිත්ත ස්වාමින්ද්‍රයන් වහන්සේ එහිදී කර්මවාචකාචාර්‍යයන් වහන්සේලා වශයෙන් ක්‍රියා කළහ.</p>
<p>1898දී විද්‍යෝදය පිරුවනෙහි ආචාර්ය ධුරයකට පත් කරගන්නා ලද දේවරක්ෂිත ස්වාමින්ද්‍රයෝ පසුව එහි උපප්‍රධානාචාර්‍ය ධුරයටද පත් වී වදාළහ. ප්‍රාචීන භාෂෝපකාර සමාගමේ කාරක සභ්‍යයන් වහන්සේ නමක් ලෙසද කටයුතු කළ උන් වහන්සේගෙන් සිදු වන ධර්ම ශාස්ත්‍රීය සේවය පිළිබඳ ප්‍රසන්න වූ මහනුවර උපෝෂිත පුෂ්පාරාම විහාරද්වයාධිපතිව වැඩ විසූ ගල්ගිරියාවේ ශ්‍රී ධර්මරක්ෂිත බුද්ධරක්ෂිතාභිධාන මහානායක ස්වාමින්ද්‍රවර ප්‍රමුඛ පුෂ්පාරාම විහාරීය කාරක සංඝ සභාව 1918 පෙබරවාරි 3වැනිදා 'ධර්මකීර්ති ශ්‍රී වාගීශ්වරාචාර්ය' නාම සම්මුතිය සහිතව දේවමැදි හත්පත්තුවේ ප්‍රධාන සංඝනායක ධුරය ඔබට පත් කිරීමට යෙදුණාය. ඒ පිළිබඳ ශ්‍රී සන්හස් පත්‍රය එම වර්ෂයේ මාර්තු 31වැනිදා මල්වතු මහා විහාරයේදි ප්‍රදානය කරන ලදි.</p>
<p>හේවාවිතාරණ අට්ඨකථා සංශෝධනය වෙනුවෙන් උදානට්ඨකථාව සහ ථේරීගාථට්ඨකථාව සංශෝධනය කළ බිහල්පොළ නායක මාහිමියෝ බුද්ධගද්‍යය සහ රසවාහිනිය සඳහා අර්ථ ව්‍යාඛ්‍යාන සම්පාදනය කිරීමෙන් සිදු කරන ලද්දේ මහානීය ශාස්‍ත්‍රීය සේවයකි.</p>
<p>1922 වර්ෂයේ ජනවාරි මස මුල් සතියේ උන් වහන්සේගේ විළුඹ මත ඇති වූ සුලු තුවාලයෙන් ඇති වූ වේදනාව ජනවාරි 14 වැනිදා වන විට උත්සන්න වූයේය. ජනවාරි 21වැනිදා රෝගය අසාධ්‍ය තත්වයට පත්ව ඇති බව හඳුනාගන්නා ලදි. ජනවාරි 24 වැනිදා සවස 4.30ට විද්‍යෝදය පරිවෙණස්ථානයෙහිදීම බිහල්පොළ නායක ස්වාමින්ද්‍රයන් වහන්සේ විජම්බණ අසමින් අපවත් වී වදාළ සේක.</p>
<p>පුණ්‍යානුමෝදනාව - <a href="https://www.facebook.com/buddika.dezoysa?__cft__[0]=AZU61LzCA-zjDnGfw_-7ajuvUSPEe6OEfu3zxukkgbAs6yeyIgV44VP1LC-rUtw70v3f7Ys3O7H8y47DyUIP72Y0TFuIpz6hAnfuK5ntFlVbt-X2Ac0sLll61PtXugBgEJo&amp;__tn__=-]K-R">Buddika De Zoysa </a>මහතාට</p>
<figure class="image image_resized" style="width:77.32%;"><img src="/120814895_1319580538377381_3634571844672732217_o.jpg"></figure>
