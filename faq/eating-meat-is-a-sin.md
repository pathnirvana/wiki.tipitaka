---
title: මස් මාංශ අනුභවය අකුසලයක්ද?
description: 
published: 1
date: 2020-10-12T16:53:41.031Z
tags: 
editor: undefined
dateCreated: 2020-09-26T17:15:53.585Z
---

මෙතැනදි කුසල් අකුසල් කියන බව තීරණය කරන්න නම් ඒ වෙලාවේ තිබුණු හිත මොකක්ද කියලා තහවුරු කරගන්න ඕන. එහෙම නැතුව සිදුවුන සිදුවීම පිටින් බලාගෙන ඉඳලා මේක කුසල්ද අකුසල් ද කියලා තීරණය කරන්න බැහැ.

> උදාහරණයක් විදියට යම් කිසි කෙනෙක් තව කෙනෙකුට සාප කරමින් චෛත්‍යක් වටේ යනවා කියල හිතමු. මේක පිටත ඉඳන් බලන කෙනෙක් කුසලයක් විදියට අර්ථ දක්වන්න පුළුවන්. නමුත් ඒක අකුසලයක්, ඒ මොකද ඒ වෙලාවේ පැවතුනේ අකුසල් හිත් නිසයි.

ඒ වගේ මස් මාළු උනත් අකුසල් හිතක් නැතිව ආහාරයට ගත්තොත් අකුසලයක් වෙන්නෙ නැහැ. අකුසල් හිතින් ගත්තොත් අකුසලයක් වෙනවා. ඒ වගේම වෙනත් එළවළුවක් පලතුරක් වගේ දෙයක් උනත් අකුසල් හිතින් ගත්තොත් අකුසල් සිද්ධ වෙනවා. අකුසල් හිතක් නැතිව ගත්තොත් අකුසලයක් වෙන්නේ නැහැ. එහෙම වුණත් සාමාන්‍යයෙන් මස් මාළු කියන්නේ බොහෝ දෙනෙක් ලෝභ කරන දේවල් නිසා ඒ ගැන විශේෂයෙන් සැලකිලිමත් වෙන එක හොඳයි.

## බුද්ධ දේශනාවේ මස් මාංශ දැක්වෙන කරුණු

ඛුද්දක නිපාතයෙහි, සුත්තනිපාතපාළියේ, [ආමගන්ධ සූත්‍රයේ](https://tipitaka.lk/kn-snp-2-2/sinh) දැක්වෙන පරිදි වරක් එක්තරා තාපසයෙක් බුදුරජාණන් වහන්සේ වෙතට පැමිණ උන්වහන්සේ ආමගන්ධය වළඳන්නේ දැයි විමසීය. ආමගන්ධය යනු කුමක්දැයි තාපසයාගෙන් ඇසූ විට මස් මාළු යැයි පිළිතුරු දුන් අවස්ථාවේ භාග්‍යවතුන් වහන්සේ විසින් මස්මාළු ආමගන්ධය නොවන බවත් සියළු පාපී කෙලෙස්ධර්ම ආමගන්ධය බවත් පැහැදිලි කරන ලද සේක. ඒ අනුව භාග්‍යවතුන් වහන්සේ එම පාපී කෙලෙස් ධර්ම හෙවත් ආමගන්ධය නොවළඳන බවත් වදාළ සේක.

> “පාණාතිපාතො වධඡේද බන්ධනං, ථෙය්‍යං මුසාවාදො නිකතිවඤ්‌චනානි ච; අජ්ඣෙනකුත්‌තං පරදාරසෙවනා, එසාමගන්ධො න හි මංසභොජනං” [සිංහල](https://tipitaka.lk/kn-snp-2-2/3-5/sinh) යනුවෙන් වදාළ භාග්‍යවතුන්වහන්සේගේ බුදුවදන [එහි අටුවාවේ](https://tipitaka.lk/atta-kn-snp-2-2/sinh) “න, බ්‍රාහ්මණ, මච්ඡමංසං ආමගන්‌ධො. අපිච ඛො ආමගන්‌ධො නාම සබ්‌බෙ කිලෙසා පාපකා අකුසලා ධමමා = **බ්‍රාහ්මණය, මාළු මස් ආමගන්ධය නොවේ, එතකුදු වුවත් සියලු පාපී කෙලෙස් අකුසල ධර්මයෝ ආමගන්ධය නම් වේ**” යනුවෙන් පැහැදිළි කළහ.

එසේම මෙම සිදුවීමම පෙර කසුප් බුදුසසුනේ ද සිදුවූ බව දක්වමින් කාශ්‍යප දසබලයන් වහන්සේ තිස්ස නම් බ්‍රාහ්මණයකුට මස් මාංශ ආමගන්ධය නොවන බවත් ඒවා භාග්‍යවතුන් වහන්සේ ද වළඳන බවත්, කෙලෙස් ධර්ම ආමගන්ධය බවත් ඒවා භාග්‍යවතුන් වහන්සේ නොවළඳන බවත් පැවසූ බව දක්වා අතීත සිදුවීමක් ද ගෙනහැර දැකුවූ සේක. [ආමගන්‍ධසුත‍්තවණ‍්ණනා](https://tipitaka.lk/atta-kn-snp-2-2/sinh)

තවද අංගුත්තර පඤ්චක නිපාතයේ [මනාපදායී සූත්‍රයේ](https://tipitaka.lk/an-5-1-5-4) දැක්වෙන පරිදි උග්ග ගෘහපති තුමා තමා අනුභව කිරීමට කැමති ඌරුමස් භෝජනයක් පිළිගන්නා ලෙස භාග්‍යවතුන් වහන්සේට ඇරයුම් කළේය. භාග්‍යවතුන් වහන්සේ උග්ග ගෘහපති තුමා කෙරෙහි අනුකම්පාවෙන් පිළිගත් සේක. එසේම විනය පිටකයේ පාරාජිකපාළි චීවර පටිග්ගහණ සිකපදයේ[vi] දැක්වෙන පරිදි උප්පලවණ්ණා රහත් මෙහෙණී තොමෝ තමා ලද මාංශයක් භාග්‍යවතුන් වහන්සේ උදෙසා පිළියෙල කර පිළිගැන්වීමේ සිදුවීමක් හමුවේ. මේ අනුව භාග්‍යවතුන් වහන්සේ ද එකල භික්ෂූන් වහන්සේලාද මස්මාංශ වැළඳූ බව ප්‍රකට වේ. එසේම මස්මාංශ වැළඳීම ධර්මානුකූල නොවේ නම් ඒ පිළිබඳව භාග්‍යවතුන් වහන්සේගේ දේශනාවක් ත්‍රිපිටකයේ හමුවිය යුතුය. එහෙත් ඒ කිසිදු සඳහනක් හමු නොවීමෙන් ප්‍රකට වන්නේ ද මස්මාංශ වැළඳීම භාග්‍යවතුන් වහන්සේ අනුමත කළ බවකි. එහෙත් තමන් උදෙසා කළ මාංශය නොවැළඳිය යුතු බවට සූත්‍ර පිටකයේ මජ්ඣිම නිකායේ, මජ්ඣිම පණ්ණාස පාළියේ එන [ජීවක සූත්‍රයේ](https://tipitaka.lk/mn-2-1-5/pali) මෙන්ම විනය පිටකයේ, මහාවග්ගපාළි භේසජ්ජක්ඛන්ධකයේ [සීහ සේනාපති වස්තුවේ](https://tipitaka.lk/vp-mv-6/37-1/sinh) ද දැක්වේ. (අඞ්ගුත්තර අට්ඨක නිපාතයේ, [සීහසේනාපති සූත්‍රයෙන්ද](https://tipitaka.lk/an-5-1-4-4/pali) මේ බව හෙළිවේ).

> “න භික්ඛවේ ජානං උද්දිස්සකතං මංසං පරිභුඤ්ජිතබ්බං. යො පරිභුඤ්ජෙය්‍ය ආපත්ති දුක්කටස්ස. = මහණෙනි, දැන දැන තමන් උදෙසා කළ මාංශය නොවැළඳිය යුතු, යම් භික්ෂුවක් වළඳන්නේ නම් දුකුලා ඇවතකට පැමිණේ.” [මහවග](https://tipitaka.lk/vp-mv-6/37-4). **ඒ අනුව තමන් උදෙසා මැරූ සතකුගේ මාංශය හැර කැප සරුප් ක්‍රමයකට ලද මාංශය අනුභව කිරීම අධර්මානුකූල නොවේ.**

එමෙන්ම විනය පිටකයේ, පාචිත්තියපාළි පණීතභෝජන සිකපදයේ මාළු සහ මස් භික්ෂූන්ගේ ප්‍රණීත භෝජනයක්යැයි දක්වමින් ඒවා තමන් උදෙසා ඉල්ලාගෙන වැළඳීමේ පචිති ඇවැත් වන බව වදාළ සේක. එයිනුදු භික්ෂුවක් වෙත කැප සරුප් ක්‍රමයකට ලද මස්මාළු වැළඳීම භාග්‍යවතුන් වහන්සේ විසින් අනුදත් බව ප්‍රකට වේමය.

තවද විනය පිටකයේ චුල්ලවග්ග පාළි, සංඝභේදකක්ඛන්ධකයේ දැක්වෙන පරිදි දෙව්දත් තෙරුන් වහන්සේ භාග්‍යවතුන් වහන්සේ හමුවේ භික්ෂූන්ට පැණවීමට නීති පසක් (05) ඉදිරිපත් කළේය. භික්ෂූන් දිවි ඇතිතාක් ආරණ්‍ය වාසී වියයුතුය, දිවි ඇතිතාක් පිණ්ඩපාතයෙන් යැපිය යුතුය, දිවි ඇතිතාක් පාංශකූලික වියයුතුය, දිවි ඇතිතාක් රුක්ඛමූලික වියයුතුය, දිවි ඇතිතාක් මස් මාංශ නොවැළඳිය යුතුය යනුවෙන් ඉදිරිපත් කරන ලද එම යෝජනා පස භාග්‍යවතුන් වහන්ස බැහැර කළ සේක.

මස් මාළු වැළඳීම පිළිබඳව සිකපද පනවන භාග්‍යවතුන් වහන්සේ තමා උදෙසා මැරූ සතකුගේ මස් නොවැළඳිය යුතු බව වදාළ සේක. එසේම තුන් ආකාරයකට පිරිසිදු මාංශය අනුදැන වදාළ සේක. “අනුජානාමි, භික්ඛවෙ, තිකොටිපරිසුද්ධං මච්ඡමංසං–අදිට්ඨං අස්සුතං අපරිසඞ්‌කිතං=මහණෙනි, තමන් උදෙසා කළ බව නොදුටු, නොඇසූ, සැක නොකළ යන තුන් ආකාරයට පිරිසිදු මාංශය වැළඳීමට අනුදනිමි[xiv]”. ඒ අනුව තමන් උදෙසා මැරූ සතකුගේ මස් බවට නොදුටු, නොඇසූ, සැක නොකළ මාළු මස් වැළඳීමේ භික්ෂූන්ට ඇවැති නැති. 

එපමණක් නොව භික්ෂුවක් විසින් නොවැළඳිය යුතු මස් වර්ග දහයක් (10) විනය පිටකයේ මහාවග්ගපාළි භේසජ්ජක්ඛන්ධකයේ දැක්වේ. ඒ අනුව මිනිස් මස් වැළඳීමෙන් උපසපන් භික්ෂූන්ට ථුලැසි ඇවතක් පනවන ලද අතර යම් භික්ෂුවක් වෙත ලැබෙන මාංශය කුමක් ද යන්න නොවිමසා නොවැළඳිය යුතු බවටද පනවන ලදී. “න, භික්ඛවෙ, මනුස්සමංසං පරිභුඤ්‌ජිතබ්‌බං. යො පරිභුඤ්‌ජෙය්‍ය, ආපත්ති ථුල්‌ලච්‌චයස්‌ස. න ච, භික්ඛවෙ, අප්පටිවෙක්‌ඛිත්‌වා මංසං පරිභුඤ්‌ජිතබ්‌බං. යො පරිභුඤ්‌ජෙය්‍ය, ආපත්ති දුක්කටස්‌ස=මහණෙනි, මිනිස් මස් පරිභෝග නොකළයුතු, යම් භික්ෂුවක් පරිභෝග කරන්නේ නම් ථුලැසි ඇවතකට පත්වේ. තවද මහණෙනි, නොම විමසා මාංශ පරිභෝග නොකළයුතු, යම් භික්ෂුවක් පරිභෝග කරන්නේ නම් දුකුලා ඇවතකට පත්වේ[xv]” එසේම ඇත්, අස්, සුනඛ, සර්ප, සිංහ, ව්‍යාඝ්‍ර, කොටි, වළස්, කරබානාවළස් (තරච්ඡ) යන සත්වයන්ගේ මස් වැළඳීමෙන් දුකුලා ඇවැත් වන බවද වදාළ සේක[xvi]. එහෙත් අමනුෂ්‍ය ආබාධයක දී අමු මස් සහ ලේ වැළඳීමට ද “අනුජානාමි භික්ඛවෙ, අමනුස්සිකාබාධෙ ආමක මංසං ආමක ලොහිතන්ති[xvii]” යැයි අනුදත් සේක. එබැවින් කියනලද ආකාරයේ අකැප මස් හැර, තමා උදෙසා කළ බවට නොදුටු, නොඇසූ, සැක නොකළ කැපසරුප් ලෙස ලද මාංශය නොමඉල්ලා වැළඳීමෙන් භික්ෂුවට ඇවැත් නැති.

## නිගමනය

මේ ආදී සියලු කරුණු දැක්වීම් ඔස්සේ එළඹිය හැකි නිගමනය වනුයේ භික්ෂුන්වහන්සේ නමකට නම්, අකැප මස් වර්ග දහය (10) හැරඅනෙක් කැප මසක් තමා උදෙසා කළ බවට (මැරූ බවට) නොදුටු, නොඇසූ, සැක නොකළ විටක, තමා උදෙසා නොම ඉල්ලා කැප ක්‍රමයකට ලැබී ඇත්නම් එය වැළඳීමෙන් ඇවතක් හෝ ප්‍රාණඝාත අකුසලයක් හෝ ප්‍රාණඝාතයට අනුබල දීමක් හෝ නොවන බවයි. තම පාත්‍රයට ලැබෙන කුමන හෝ භෝජනයක් ප්‍රත්‍යවෙක්ෂා නුවණින් යුතුව වළඳන භික්ෂුව එහි නොමඇලේ. එබැවින් උන්වහන්සේ මස් මාළු හෝ එළවළු හෝ ලැබෙන කුමක් හෝ වළඳා සියලු දුක් කෙළවර කර උතුම් නිවන් සාක්ෂාත් කරගන්නේය. එබඳු භික්ෂූන් උදෙසා කැපසරුප් ලෙස දන් පූජා කිරීමෙන් දායකයෝ ද කුසල් රැස්කරගන්නෝ ය.

එසේම ගිහි පින්වතුන්ට ද තමා විසින් අණකිරීමකින් හෝ අනුබලයකින් නොමැරූ සතකුගේ මස් වෙළෙඳපොලෙන් මිලදීගෙන අනුභව කිරීමෙන් ප්‍රාණඝාත අකුසලයක් හෝ ප්‍රාණඝාතයට අනුබල දීමක් හෝ නොමවන්නේමය. මස්මාළු පමණක් නොව එළවලුවෙහි පවා ගිජු නොවී නුවණින් සලකා බලා ආහාර අනුභවකරන තෙමේ අකුසල් දුරුකර කුසල් වඩන්නේය. එහෙත් යමෙක් මස්මාළු අතහැර එළවළුයෙන් පමණක් යැපෙන්නේ ද, එය තෘෂ්ණා දෘෂ්ඨි වශයෙන් ග්‍රහණය කර නොගන්නේ ද හෙතෙමේ ප්‍රශංසනීය වේමය.