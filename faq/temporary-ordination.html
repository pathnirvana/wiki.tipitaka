<!--
title: තාවකාලික පැවිද්දක් අවශ්‍ය ද? සුදුසු ද?
description: 
published: 1
date: 2020-10-12T11:13:48.278Z
tags: 
editor: undefined
dateCreated: 2020-10-12T10:49:27.736Z
-->

<p style="text-align:justify;">“තාවකාලිකව සාමණේර පැවිද්ද හෝ භික්ෂු භාවය ලබා දිය යුතු ද?” මෙය ඇතැම් කාලවලදී ලංකාවේ ගිහි පැවිදි බෞද්ධ පින්වතුන් අතර විටින් විට සාකච්ඡාවට බඳුන් වන මාතෘකාවකි. ඇතැම් අවස්ථාවලදී මෙම සාකච්ඡා වාද විවාද බවට පත් වේ. ථෙරාපදානයේ එන අපදානයක් සම්බන්ධයෙන් ද, තාවකාලික පැවිද්ද ක්‍රියාත්මක වන මියන්මාරයේ වාසය කරන අතරේ අප ලද අත්දැකීම් ද මෙම ලිපියෙන් සාකච්ඡා කෙරෙන අතර ධර්මකාමී සුධීහු එය දහමට ගලපා විමසා බලත්වා.&nbsp;</p>
<p style="text-align:justify;">මීට කල්ප අනූ එකකට පෙර&nbsp;විපස්සී බුදුරජාණන් වහන්සේගේ සමයේ දින සතක් පමණක් මහණදම් පුරා අප ගෞතම බුදුරජාණන් වහන්සේගේ බුද්ධශාසනයේ පැවිදිව රහත් වූ තෙරුන් වහන්සේ නමක් පිළිබඳව <a href="https://tipitaka.lk/kn-ap-1-29-8/sinh">සත්තාහපබ්බජිත රහතන් වහන්සේගේ අපදානයේ</a> දැක්වේ. සත්තාහපබ්බජිත යන පදයේ අර්ථය නම් ‘දින සතක් පැවිදි වූ’ යන්නයි. උන්වහන්සේ විපස්සී බුදුරජාණන් වහන්සේගේ උපාසකයෙක් වී සිටිමින් සංඝයා හට මනාව උපස්ථානය කරමින් වාසය කළේය. එම කාලයේදී මෙම උපාසකයා හට ව්‍යසනයක් පැමිණියේ ය. ඥාතීන් අතර භේදයක් ඇති වීය. මෙම කරදරයන්ගෙන් මිදීම සඳහා එතුමා පැවිදි වීය. ඔහුට පැවිදි වී නිවන් දැකීමේ අදහසක් නොතිබුණ ද පැවිද්ද ලබා ගැනීමෙන් අනතුරුව ඉතා සතුටින් යුතුව දින සතක් පමණක් පැවිදි ගුණදම් පිරුවේ ය. දින සතක් පමණක් පැවිද්දේ සිටිය ද එහි ආනිශංස සසර ගමනෙහිදී ලෞකික ලෝකෝත්තර සුව ලබා දුන්නේය. ඒ පැවිද්දේ ආනිශංස ලෙස විපස්සී බුද්ධ කාලයේ පටන් අප ගෞතම බුද්ධ කාලය දක්වා කල්ප අනූඑකක අති දීර්ඝ කාල පරිච්ඡේදය තුලදී එක් වරක් දුගතියෙහි උපතක් නොලැබී ය. තව ද මෙයින් කල්ප සත් සැටකට පෙර පෘථුවීශ්වර වූ මහත් බල සම්පන්න සුනික්ඛම නමින් සත් වරක් සක්විති රජ බවට පත් වීය. ගෞතම බුද්ධ ශාසනයෙහි පැවිදිව සිවුපිළිසිඹියා, අෂ්ට විමෝක්ෂ, ෂඞ්අභිඥා යන මේ සියලු ධර්ම සාක්ෂාත් කළ සේක. මේ ආකාරයට ලෞකික ලෝකෝත්තර සම්පත්තීන් ලබා ගැනීමට උන්වහන්සේට උපනිශ්‍රය වූයේ කලින් භවයේ දින සතක පැවිද්දයි.</p>
<p style="text-align:justify;">මේ ආකාරයට කෙටි කාලයකට පැවිදිවීම තායිලන්තය, මියන්මාරය ආදී අග්නදිග ආසියාතික කලාපයේ ථෙරවාදී රටවල පවතින්නකි. සෑම පිරිමියෙක් ම ජීවිතයේ එක් වතාවක් හෝ පැවිදි වී සිටීම විවාහ වන අවස්ථාවේදී සළකනු ලබන්නකි. පැවිදි වූ පසු ගුරු ඇසුරේ වාසය කරමින් තමාගේ ශක්ති ප්‍රමාණයෙන් ධර්මය ඉගෙන ගැනීම, වත් පිළිවෙත් කිරීම, භාවනා කිරීම ආදී කටුයුතු පුහුණු වෙත්. මියන්මාරයේ බොහෝ විට මෙසේ පැවිදි වන්නේ අප්‍රේල් මාසයේ අලුත් අවුරුදු නිවාඩුවට ය. එසේ පැවිදි වී සතියක් හෝ සති කිහිපයක් ගුණ පුරණ අතර ස්වාමින්වහන්සේලා මාස කිහිපයක් පැවිද්දේ රැඳී සිටිත්. ඇතැම් ස්වාමීන් වහන්සේලා තාවකාලිකව පැවිදි වී සිටින අවස්ථාවේදී එහි අත්දැකීම් ලබමින් පැවිදි සැප සහ පැවිද්දේ ආනිශංස&nbsp;පිළිබඳ වඩාත් හොදින් අවබෝධ වීම නිසා&nbsp;නැවත ගිහි ජීවිතයට ඇතුලත් නොවී මුලු ජීවිත කාලය ම පැවිද්දේ රැදී සිටිත්. මෙසේ පැවිදි වෙන ස්වාමින්වහන්සේලා හඳුන්වනුයේ “දුල්ලභ” නමිනි. මෙය බුරුම භාෂාවට පැමිණ ඇත්තේ “<strong>දුල්ලභා පබ්බජ්ජා - පැවිද්ද දුර්ලභ ය</strong>” යන පාලියෙනි.</p>
<p style="text-align:justify;">අප වාසය කළ ආරණ්‍යයේ ද අලුත් අවුරුදු කාලයේදී “දුල්ලභ” ස්වාමින්වහන්සේලා බොහෝ නමක් වාසය කළහ. ඇතැමෙක් සෑම වර්ෂයකදී ම මෙම ආකාරයෙන් පැවිදි වී අලුත් අවුරුදු කාලය ගත කරත්. වාර්ෂික ව පැවිදි වෙන මැදිවියේ ස්වාමීන්වහන්සේ නමක් ඒ ආරණ්‍යයේ කඳු මුදුනේ චෛත්‍යය අසළ ඇති තනි කුටියක වාසය කළේය. චෛත්‍යය වන්දනා කිරීමය වැඩි අවස්ථාවකදී උන්වහන්සේ හා සමඟ කතාබහ කරමින් සිටින අවස්ථාවකදී උන්වහන්සේ පැවසුවේ වෙදනානුපස්සනාව ඇසුරෙන් සැකසුණු විදර්ශනා ක්‍රමයක් සහ බුද්ධානුස්සතිය සැම විට ම පුරුදු කරන බවයි. සෑම වර්ෂයක දී ම මේ අයුරින් ප්‍රවෘජ්‍යා ශීලයක් සමාදන් වී විදර්ශනා භාවනාවකට කාලය යෙදවීම නිවන් දැකීමට කෙතරම් උපනිශ්‍රය වේ දැයි අප විසින් සිතා බැලිය යුතු වේ. පුරුෂයන් පමණක් නොව කාන්තාවන් ද “තිලශින්” නමින් හඳුන්වන සිල් මෑණියන් ලෙස පැවිදි වී අටසිල් දසසිල් ආරක්ෂා කරමින් ගුණ පුරත්. කෙස් කළඹක් නිසා නානාප්‍රකාරයෙන් කෙළෙස් වඩන්නා වූ කාන්තාවන් සිටින ලෝකයක සතියක් හෝ සති දෙකක පමණ කෙටි කාලයක් පමණක් පුහුණු කරන පැවිද්ද සඳහා හිසකෙස් මුඩු කර පැවිදි වන තරුණියන් ද සුලභ ව සිටීම පුදුම සහගත ය.&nbsp;</p>
<p style="text-align:justify;">පසුගිය පෙබරවාරි මස දඹදිව වන්දනාවේ ගිය චීන, මැලේසියා වන්දනා නඩයක් සමස්ථ බෞද්ධ සමාජයට තාවකාලික පැවිද්දේ වටිනාකම ගැන දුන් මා හැඟි පණිවිඩයක් අසන්නට ලැබුණි. දඹදිව බුද්ධගයා ශුද්ධ භූමියේ දී ඒ නඩයේ සිටි තරුණ, වැඩිහිටි පිරිමි 10 දෙනෙක් සහ කාන්තාවන් 20 ක් පමණ තාවකාලිකව පැවිදි වී වන්දනා ගමන අවසන් කිරීමයි. දඹදිව වන්දනා ගමන්වල දී නොයෙක් වෙළෙඳසැල්වලට ගොඩ වැදී භාණ්ඩ මිලදී ගැනීම ඇතැම් වන්දනා කරුවන්ගේ පුරුද්දකි. එහෙත් ඒ තුළින් සිදු වන්නේ තමන් සිදු කරන්නට යන කුශලය දුර්වල වීමයි. මේ වන්දනා කරුවන් බුද්ධගයාවේ දී තාවකාලිකව පැවිදි වී සෙසු භික්‍ෂූන් වහන්සේලාගේ රැකවරණය හා උපදෙස් මත, රාත්‍රී ආහාරය, මුදල් පරිහරණය ආදියෙන් වැළකී, උතුම් ශීලයක් ආරක්‍ෂා කරමින් බුදුරජාණන් වහන්සේ වදාළ සතර සංවේගස්ථාන හා සෙසු වන්දනා ස්ථාන වැඳ පුදාගෙන ඒ ස්ථානවල දී භාවනාව පුරුදු පුහුණු කරමින් ලබාදුන් පූර්වාදර්ශය ඔවුන්ගේ භව ගමන කෙටි කර නිවන් සුව සලසා දීමටත්, සසර සැරිසරනා විට නිරතුරු පැවිදි ගුණදම් පිරීමටත් හේතු නොවන්නේ යැයි පැවසිය නොහැකිය.&nbsp;</p>
<p style="text-align:justify;">ඇතැම් පුද්ගලයන් හට තාවකාලික පැවිද්ද ජීවිතය ධර්මයේ දිශානතියට විශේෂයෙන් යොමු කරන්නකි. එක් අවස්ථාවකදී අපට දහවල් දානයක් පූජා කළ මියන්මාරයේ වාසය කරන සිංහල තරුණයෙක් විවාහ වී සිටියේ මියන්මාර ජාතික තරුණියක් සමඟ ය. විවාහ වීමට පෙර තරුණියගේ දෙමව්පියන්ගේ ඉල්ලීමට අනුව ඔහුට තාවකාලිකව පැවිදිවීමට සිදු විය. ඔහු පැවිදි වී ගත කළ දින කිහිපය පිළිබඳව කොතරම් සතුටට පත් වී ද යත් සෑම අවුරුදු නිවාඩුවකදී ම පැවිදි වීමට ඔහු අධිෂ්ඨාන කොට ඇත. මෙබඳු පුහුණුවක් මගින් ඔහුගේ සසර ගමන කෙටි කරගැනීමට ලැබෙන උපනිශ්‍රය සම්බන්ධයෙන් විශේෂයෙන් කිව යුතු නැත. මේ ආකාරයට තාවකාලික පැවිද්ද ලැබූ පුද්ගලයන්ගෙන් විමසුවහොත් එම පුහුණව නිසා ඔවුන් මේ ජීවිතයේ&nbsp; දී ම ලබන නොයෙක් ආකාරයේ ප්‍රතිඵල පවසනු ඇත.</p>
<p style="text-align:justify;">ලංකාව වැනි රටක තාවකාලික පැවිද්ද ප්‍රචලිත නොවීමට හේතුව විය හැක්කේ උපැවිදි වන පුද්ගලයන් දෙස සමාජය යොමු කරන ඇස තාවකාලිකව පැවිදි වන්නන් වෙත ද යොමු කරන නිසා විය හැකිය. උපැවිදි වන සමහර කෙනෙක් ශාසනයට මහත් හානියක් කරන බව පවසමින් <strong>‘හීරලුවන්’</strong> යැයි හංවඩු ගසන සමාජය තාවකාලිකව පැවිදි ව යළි ගිහි බවට පත්වන පුද්ගලයා දෙස ද ඒ අයුරින් ම බලයි.</p>
<p style="text-align:justify;">මෙසේ තාවකාලික පැවිද්ද ආනිශංස රාශියක් තිබියදී උපැවිදි වෙන පුද්ගලයන් ශාසනයට මහා හානියක් සිදු කරත් යැයි එම පුද්ගලයන්ට නින්දා කරමින්, බොහෝ විට “හීරලුවන්” යැයි හංවඩු ගසමින් බලන වැරදි ආකල්පයෙන් ම තාවකාලික පැවිද්ද සම්බන්ධයෙන් ද සිතන බැවින් ඍණාත්මක ආකල්පයක් ඇති වී තිබෙන බව කිව යුතු ය. පැවිදිවීමේ අදහස ඇති එහෙත් ජීවිත කාලය ම පැවිද්ද තමාට පැවිද්දේ සිටිය හැකි ද යන්න පිළිබඳව දෙගෙඩියාවෙන් සිටින බොහෝ තරුණයන් ලංකාවේ සිටිත්. යම් කරුණක් නිසා උපැවිදිවීමට සිදු වුවහොත් සමාජයෙන් කොන් වේ ය යන බියෙන් යුතුව එම පිරිස පැවිද්ද ලබා නොගනී. සෙසු ථෙරවාදී රටවල් වල පවතින ආකාරයට මෙම ක්‍රමයක් ලංකාවේ පැවතියහොත් උපැවිදි වන පිරිස දෙස ඍණාත්මක අයුරින් බැලීම ද අඩුවනු ඇත. තවද “දින මෙපමණ ගණනක් සිටිමි” යැයි&nbsp;දින නියමයක් සහිත ව පැවිදිවීමේදී ඇති වන නෙක්ඛම්ම කුසලය සියල්ලෙන් සියල්ල අත්හැර පැවිදිවීමේ කුසලයට වඩා අඩු ශක්තියකින් යුක්ත වේ. එනමුත් සත්තාහ පබ්බජිත රහතන් වහන්සේ මෙන් පැවිද්දෙහි ඇලී සතුටින් යුතුව මනාව ගුණදම් පුරයි නම් ඉන් ලැබෙන විපාක නම් මහත්ඵල වන බව ද අවධාරණය කළ යුතු වේ. කරුණු මෙසේ තිබියදී අප විසින් සිදු කළ යුත්තේ මෙය ධර්මයට විනයට බහා නිගමනයකට පැමිණීමයි.</p>
<blockquote>
  <p style="text-align:justify;">සම්පාදක - ත්‍රිපිටකාචාර්ය&nbsp;පූජ්‍ය&nbsp;කඩුවෙල&nbsp;අතුලඤාණ&nbsp;හිමි</p>
</blockquote>
<p style="text-align:justify;">&nbsp;</p>
