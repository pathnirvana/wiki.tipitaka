---
title: සොරාගත් වස්තුවක් භික්ෂුවකට ලැබුණොත් එය භාවිතය අකැපද?
description: 
published: 1
date: 2020-10-12T11:11:15.734Z
tags: 
editor: undefined
dateCreated: 2020-09-26T15:11:17.864Z
---

මෙහිදීද වස්තුවේ හිමිකාරිත්වය, එය ගැනීමේදී පැවති සිත ආදී කරුණු සලකා බලා ඒ ඒ අවස්ථාවන්හිදී සුදුසු පරිදි කටයුතු කල යුතුය. උදාහරණ අවස්ථා කීපයක් පහතින් දක්වමු.

1.  මුල් හිමිකරු බලාපොරොත්තු අත්හැර ඇත. සොරා එය භික්ෂුවට පූජා කරයි.    භික්ෂුව ශුද්ධ හිතින් පාවිච්චි කරයි. කිසිඳු වරදක් නැත.
2.  මුල් හිමිකරු බලාපොරොත්තු අත්හැර නැත. සොරා එය භික්ෂුවට පූජා කරයි.    භික්ෂුව ශුද්ධ හිතින් පාවිච්චි කරයි. මුල් හිමිකරු ඉල්ලුවොත් ආපසු දිය    යුතුය. ඉල්ලන විටත් සොර සිතින් භික්ෂුව නොදී සිටිය හොත් දෙදෙනාගේම     ධුරනික්ෂේපයෙන් (භික්ෂුවගේ “මම මෙය ආපසු දෙමි” යන අදහසත්, හිමිකරුගේ     “භික්ෂුව මට එය ආපසු දේවි” යන අදහසත් ඉවත් වීමෙන්) පාරාජිකාව හා අකුසලය     වනබව පෙනේ.
3.  මුල් හිමිකරු බලාපොරොත්තු අත්හැර ඇත. සොරා එය වෙන තැනක තාවකාලිකව සඟවා යයි. භික්ෂුව එය දැක පංසුකූල සඤ්ඤාවෙන් පාවිච්චි කරයි. සොරා ඉල්ලුවොත්     ආපසු දිය යුතුය.
4.  මුල් හිමිකරු බලාපොරොත්තු අත්හැර ඇත. සොරා එය වෙන තැනක තාවකාලිකව සඟවා යයි. භික්ෂුව එය දැක සොර සිතින් පාවිච්චි කරයි. පාරාජිකාව හා අකුසලය    වේ.
5.  මුල් හිමිකරු බලාපොරොත්තු අත්හැර නැත. සොරා එය වෙන තැනක තාවකාලිකව සඟවා යයි. භික්ෂුව එය දැක පංසුකූල සඤ්ඤාවෙන් පාවිච්චි කරයි. සොරා හෝ මුල්     හිමිකරු ඉල්ලුවොත් ආපසු දිය යුතුය. නොදුන්නහොත් (02) හි පරිදි ඇවැත්     විය හැක.
6.  මුල් හිමිකරු බලාපොරොත්තු අත්හැර නැත. සොරා එය වෙන තැනක තාවකාලිකව සඟවා යයි. භික්ෂුව එය දැක සොර සිතින් පාවිච්චි කරයි. පාරාජිකාව හා අකුසලය    වේ.
7.  මුල් හිමිකරු බලාපොරොත්තු අත්හැර ඇත. සොරා ද බලාපොරොත්තු අත්හැර ඇත.    භික්ෂුව එය දැක පංසුකූල සඤ්ඤාවෙන් පාවිච්චි කරයි. කිසිඳු වරදක් නැත.
8.  මුල් හිමිකරු බලාපොරොත්තු අත්හැර ඇත. සොරා ද බලාපොරොත්තු අත්හැර ඇත.    භික්ෂුව එය දැක සොර සිතින් පාවිච්චි කරයි. හිමිකරුවෙකු නැති දෙයක් නිසා    පාරාජිකාව හෝ අදින්නාදාන අකුසලය සම්පූර්ණ නොවේ. දුකුලා ඇවතක් හා සොර    සිත නිසා යම් අකුසලයක් වේ. “අන්සතු දෙයක් වීම” යන අංගය සම්පූර්ණ නැති    නිසා කර්මපථ මට්ටමේ අකුසලයක් නොවේ.

**මේ සම්බන්ධ පහත උදෘත කියවන්න**

1.  පාරාජිකා පාලි පොතේ අදින්නාදාන පාරාජිකාව [1](https://tipitaka.lk/vp-prj-2-2-1/67-1/sinh) (එහි පාලිය [2](https://tipitaka.lk/vp-prj-2-2-1/67-1/pali)) 
2.  ඊට අදාල විනය අටුවාව (පාලියෙන් [3](https://tipitaka.app/?a=3a2-709-si))
3.  සුද්‌ධචිත්‌තෙන උද්‌ධරති, පරෙ ආහරාපෙන්‌තෙ භණ්‌ඩදෙය්‍යං. භණ්‌ඩදෙය්‍යං     නාම යං පරස්‌ස නට්‌ඨං, තස්‌ස මූලං වා තදෙව වා භණ්‌ඩං දාතබ්‌බන්‌ති    අත්‌ථො. (විනයට්ඨකථා) [4](https://tipitaka.app/?a=3a2-439-si)
4.  භණ්‌ඩදෙය්‍යන්‌ති උභින්‌නං සාලයභාවෙපි චොරස්‌ස අදත්‌වා සාමිකස්‌සෙව     දාතබ්‌බං චොරෙනාපි සාමිකස්‌සෙව දාතබ්‌බතො. (විමතිවිනොදනීටීකා)     [5](https://tipitaka.app/?a=5i2-293-si)

මෙම ධර්මදානමය කුසලය අපටත් මෙය අනුමෝදන්වන සැමටත් ඉතාම ඉක්මනින් නිවන් අවබෝධය පිණිසම හේතු වේවා යැයි ප්‍රාර්ථනා කරමු.

*-- දිද්දෙනියේ අරියදස්සන හිමි*